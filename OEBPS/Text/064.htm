<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">三國志-卷六十四‧吳書十九　諸葛滕二孫濮陽傳第十九</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">　　
	<h1>卷六十四・吳書十九　諸葛滕二孫濮陽傳第十九</h1>
<hr/>
<p id="p0"><a class="gg-link" href="#p0" onclick="return changeColor(this);"></a> 　　　　諸葛恪傳</p>
<p id="p1"><a class="gg-link" href="#p1" onclick="return changeColor(this);"></a>諸葛恪字元遜，瑾長子也。少知名。<span class="style7">江表傳曰：恪少有才名，發藻岐嶷，辯論應機，莫與為對。權見而奇之，謂瑾曰：「藍田生玉，真不虛也。」　吳錄曰：恪長七尺六寸，少鬚眉，折頞廣額，大口高聲。</span>弱冠拜騎都尉，與顧譚、張休等侍太子登講論道藝，並為賔友。從中庶子轉為左輔都尉。</p>
<p id="p2"><a class="gg-link" href="#p2" onclick="return changeColor(this);"></a>恪父瑾靣長似驢，孫權大會羣臣，使人牽一驢入，長檢其靣，題曰諸葛子瑜。恪跪曰：「乞請筆益兩字。」因聽與筆。恪續其下曰「之驢。」舉坐歡笑，乃以驢賜恪。他日復見，權問恪曰：「卿父與叔父孰賢？」對曰：「臣父為優。」權問其故，對曰：「臣父知所事，叔父不知，以是為優。」權又大噱。命恪行酒，至張昭前，昭先有酒色，不肯飲，曰：「此非養老之禮也。」權曰：「卿其能令張公辭屈，乃當飲之耳。」恪難昭曰：「昔師尚父九十，秉旄仗鉞，猶未告老也。今軍旅之事，將軍在後，酒食之事，將軍在先，何謂不養老也？」昭卒無辭，遂為盡爵。後蜀使至，群臣並會，權謂使曰：「此諸葛恪雅好騎乘，還告丞相，為致好馬。」恪因下謝，權曰：「馬未至而謝何也？」恪對曰：「夫蜀者陛下之外廄，今有恩詔，馬必至也，安敢不謝？」恪之才捷，皆此類也。<span class="style7">恪別傳曰：權甞饗蜀使費禕，先逆勑羣臣：「使至，伏食勿起。」禕至，權為輟食，而羣下不起。禕啁之曰：「鳳皇來翔，騏驎吐哺，驢騾無知，伏食如故。」恪荅曰：「爰植梧桐，以待鳳皇，有何燕雀，自稱來翔？何不彈射，使還故鄉！」禕停食餅，索筆作麥賦，恪亦請筆作磨賦，咸稱善焉。權甞問恪：「頃何以自娛，而更肥澤？」恪對曰：「臣聞富潤屋，德潤身，臣非敢自娛，脩己而已。」又問：「卿何如滕胤？」恪荅曰：「登階躡履，臣不如胤；迴籌轉策，胤不如臣。」恪甞獻權馬，先𨪕其耳。范慎時在坐，嘲恪曰：「馬雖大畜，稟氣於天，今殘其耳，豈不傷仁？」恪荅曰：「母之於女，恩愛至矣，穿耳附珠，何傷於仁？」太子甞嘲恪：「諸葛元遜可食馬矢。」恪曰：「願太子食雞卵。」權曰：「人令卿食馬矢，卿使人食雞卵何也？」恪曰：「所出同耳。」權大笑。　江表傳曰：曾有白頭鳥集殿前，權曰：「此何鳥也？」恪曰：「白頭翁也。」張昭自以坐中最老，疑恪以鳥戲之，因曰：「恪欺陛下，未甞聞鳥名白頭翁者，試使恪復求白頭母。」恪曰：「鳥名鸚母，未必有對，試使輔吳復求鸚父。」昭不能荅，坐中皆歡笑。</span>權甚異之，欲試以事，令守節度。節度掌軍糧穀，文書繁猥，非其好也。<span class="style7">江表傳曰：權為吳王，初置節度官，使典掌軍糧，非漢制也。初用侍中偏將軍徐詳，詳死，將用恪。諸葛亮聞恪代詳，書與陸遜曰：「家兄年老，而恪性踈，今使典主糧穀，糧穀軍之要最，僕雖在遠，竊用不安。足下特為啟至尊轉之。」遜以白權，即轉恪領兵。</span></p>
<p id="p3"><a class="gg-link" href="#p3" onclick="return changeColor(this);"></a>恪以丹楊山險，民多果勁，雖前發兵，徒得外縣平民而已，其餘深遠，莫能禽盡，屢自求乞為官出之，三年可得甲士四萬。衆議咸以丹楊地勢險阻，與吳郡、會稽、新都、鄱陽四郡鄰接，周旋數千里，山谷萬重，其幽邃民人，未甞入城邑，對長吏，皆仗兵野逸，白首於林莽。逋亡宿惡，咸共逃竄。山出銅鐵，自鑄甲兵。俗好武習戰，高尚氣力，其升山赴險，抵突叢棘，若魚之走淵，猨狖之騰木也。時觀閒隙，出為寇盜，每致兵征伐，尋其窟藏。其戰則蠭至，敗則鳥竄，自前世以來，不能羈也。皆以為難。恪父瑾聞之，亦以事終不逮，歎曰：「恪不大興吾家，將大赤吾族也。」恪盛陳其必捷。權拜恪撫越將軍，領丹楊太守，授棨戟武騎三百。拜畢，命恪備威儀，作鼓吹，導引歸家，時年三十二。</p>
<p id="p4"><a class="gg-link" href="#p4" onclick="return changeColor(this);"></a>恪到府，乃移書四郡屬城長吏，令各保其疆界，明立部伍，其從化平民，悉令屯居。乃分內諸將，羅兵幽阻，但繕藩籬，不與交鋒，候其穀稼將熟，輒縱兵芟刈，使無遺種。舊穀旣盡，新田不収，平民屯居，略無所入，於是山民饑窮，漸出降首。恪乃復勑下曰：「山民去惡從化，皆當撫慰，徙出外縣，不得嫌疑，有所執拘。」臼陽長胡伉得降民周遺，遺舊惡民，困迫暫出，內圖叛逆，伉縛送諸府。恪以伉違教，遂斬以徇，以狀表上。民聞伉坐執人被戮，知官惟欲出之而已，於是老幼相攜而出，歲期，人數皆如本規。恪自領萬人，餘分給諸將。</p>
<p id="p5"><a class="gg-link" href="#p5" onclick="return changeColor(this);"></a>權嘉其功，遣尚書僕射薛綜勞軍。綜先移恪等曰：「山越恃阻，不賔歷世，緩則首鼠，急則狼顧。皇帝赫然，命將西征，神策內授，武師外震。兵不染鍔，甲不沾汗。元惡旣梟，種黨歸義，蕩滌山藪，獻戎十萬。野無遺寇，邑罔殘姦。旣埽兇慝，又充軍用。藜蓧稂莠，化為善草。魑魅魍魎，更成虎士。雖實國家威靈之所加，亦信元帥臨履之所致也。雖詩羙執訊，易嘉折首，周之方、召，漢之衞、霍，豈足以談？功軼古人，勳超前世。主上歡然，遙用歎息。感四牡之遺典，思飲至之舊章。故遣中臺近官，迎致犒賜，以旌茂功，以慰劬勞。」拜恪威北將軍，封都鄉侯。恪乞率衆佃廬江、皖口，因輕兵襲舒，掩得其民而還。復遠遣斥候，觀相徑要，欲圖壽春，權以為不可。</p>
<p id="p6"><a class="gg-link" href="#p6" onclick="return changeColor(this);"></a>赤烏中，魏司馬宣王謀欲攻恪，權方發兵應之，望氣者以為不利，於是徙恪屯於柴桑。與丞相陸遜書曰：「楊敬叔傳述清論，以為方今人物彫盡，守德業者不能復幾，宜相左右，更為輔車，上熙國事，下相珍惜。又疾世俗好相謗毀，使已成之器，中有損累；將進之徒，意不歡笑。聞此喟然，誠獨擊節。愚以為君子不求備於一人，自孔氏門徒大數三千，見其異者七十二人，至于子張、子路、子貢等七十之徒，亞聖之德，然猶各有所短，師辟由喭，賜不受命，豈况下此而無所闕？且仲尼不以數子之不備而引以為友，不以人所短棄其所長也。加以當今取士，宜寬於徃古，何者？時務從橫，而善人單少，國家職司，常苦不充。苟令性不邪惡，志在陳力，便可獎就，騁其所任。若於小小宜適，私行不足，皆宜闊略，不足縷責。且士誠不可纖論苛克，苛克則彼賢聖猶將不全，況其出入者邪？故曰以道望人則難，以人望人則易，賢愚可知。自漢末以來，中國士大夫如許子將輩，所以更相謗訕，或至為禍，原其本起，非為大讎，惟坐克己不能盡如禮，而責人專以正義。夫己不如禮，則人不服。責人以正義，則人不堪。內不服其行，外不堪其責，則不得不相怨。相怨一生，則小人得容其閒。得容其閒，則三至之言，浸潤之譖，紛錯交至，雖使至明至親者處之，猶難以自定，况己為隙，且未能明者乎？是故張、陳至於血刃，蕭、朱不終其好，本由於此而已。夫不捨小過，纖微相責，乆乆至於家戶為怨，一國無復全行之士也。」恪知遜以此嫌己，故遂廣其理而贊其旨也。會遜卒，恪遷大將軍，假節，駐武昌，代遜領荊州事。</p>
<p id="p7"><a class="gg-link" href="#p7" onclick="return changeColor(this);"></a>乆之，權不豫，而太子少，乃徵恪以大將軍領太子太傅，中書令孫弘領少傅。權疾困，召恪、弘及太常滕胤、將軍呂據、侍中孫峻，屬以後事。<span class="style7">吳書曰：權寢疾，議所付託。時朝臣咸皆注意於恪，而孫峻表恪器任輔政，可付大事。權嫌恪剛很自用，峻以當今朝臣皆莫及，遂固保之，乃徵恪。後引恪等見卧內，受詔牀下，權詔曰：「吾病困矣，恐不復相見，諸事一以相委。」恪歔欷流涕曰：「臣等皆受厚恩，當以死奉詔，願陛下安精神，損思慮，無以外事為念。」權詔有司諸事一統於恪，惟殺生大事然後以聞。為治第館，設陪衞。羣官百司拜揖之儀，各有品叙。諸法令有不便者，條列以聞，權輒聽之。中外翕然，人懷歡欣。</span></p>
<p id="p8"><a class="gg-link" href="#p8" onclick="return changeColor(this);"></a>翌日，權薨。弘素與恪不平，懼為恪所治，祕權死問，欲矯詔除恪。峻以告恪，恪請弘咨事，於坐中誅之，乃發喪制服。與弟公安督融書曰：「今月十六日乙未，大行皇帝委棄萬國，羣下大小，莫不傷悼。至吾父子兄弟，並受殊恩，非徒凡庸之隷，是以悲慟，肝心圮裂。皇太子以丁酉踐尊號，哀喜交并，不知所措。吾身受顧命，輔相幼主，竊自揆度，才非博陸而受姬公負圖之託，懼忝丞相輔漢之效，恐損先帝委付之明，是以憂慙惶惶，所慮萬端。且民惡其上，動見瞻觀，何時易哉？今以頑鈍之姿，處保傅之位，艱多智寡，任重謀淺，誰為脣齒？近漢之世，燕、蓋交遘，有上官之變，以身值此，何敢怡豫邪？又弟所在，與賊犬牙相錯，當於今時整頓軍具，率厲將士，警備過常，念出萬死，無顧一生，以報朝廷，無忝爾先。又諸將備守各有境界，猶恐賊虜聞諱，恣睢寇竊。邊邑諸曹，已別下約勑，所部督將，不得妄委所戍，徑來奔赴。雖懷愴怛不忍之心，公義奪私，伯禽服戎，若苟違戾，非徒小故。以親正疏，古今明戒也。」恪更拜太傅。於是罷視聽，息校官，原逋責，除關稅，事崇恩澤，衆莫不恱。恪每出入，百姓延頸，思見其狀。</p>
<p id="p9"><a class="gg-link" href="#p9" onclick="return changeColor(this);"></a>初，權黃龍元年遷都建業，二年築東興隄遏湖水。後征淮南，敗以內船，由是廢不復脩。恪以建興元年十月會衆於東興，更作大隄，左右結山俠築兩城，各留千人，使全端、留略守之，引軍而還。魏以吳軍入其疆土，恥於受侮，命大將胡遵、諸葛誕等率衆七萬，欲攻圍兩塢，圖壞隄遏。恪興軍四萬，晨夜赴救。遵等勑其諸軍作浮橋度，陣於隄上，分兵攻兩城。城在高峻，不可卒拔。恪遣將軍留贊、呂據、唐咨、丁奉為前部。時天寒雪，魏諸將會飲，見贊等兵少，而解置鎧甲，不持矛戟，但兜鍪刀楯，倮身緣遏，大笑之，不即嚴兵。兵得上，便鼓譟亂斫。魏軍驚擾散走，爭渡浮橋，橋壞絕，自投於水，更相蹈藉。樂安太守桓嘉等同時并沒，死者數萬。故叛將韓綜為魏前軍督，亦斬之。獲車乘牛馬驢騾各數千，資器山積，振旅而歸。進封恪陽都侯，加荊楊州牧，督中外諸軍事，賜金一百斤，馬二百匹，繒布各萬匹。</p>
<p id="p10"><a class="gg-link" href="#p10" onclick="return changeColor(this);"></a>恪遂有輕敵之心，以十二月戰克，明年春，復欲出軍。<span class="style7">漢晉春秋曰：恪使司馬季無往蜀說姜維，令同舉，曰：「古人有言，聖人不能為時，時至亦不可失也。今敵政在私門，外內猜隔，兵挫於外，而民怨於內，自曹操以來，彼之亡形未有如今者也。若大舉伐之，使吳攻其東，漢入其西，彼救西則東虛，重東則西輕，以練實之軍，乘虛輕之敵，破之必矣。」維從之。</span>諸大臣以為數出罷勞，同辭諫恪，恪不聽。中散大夫蔣延或以固爭，扶出。</p>
<p id="p11"><a class="gg-link" href="#p11" onclick="return changeColor(this);"></a>恪乃著論諭衆意曰：「夫天無二日，土無二王，王者不務兼并天下而欲垂祚後世，古今未之有也。昔戰國之時，諸侯自恃兵彊地廣，互有救援，謂此足以傳世，人莫能危。恣情從懷，憚於勞苦，使秦漸得自大，遂以并之，此旣然矣。近者劉景升在荊州，有衆十萬，財穀如山，不及曹操尚微，與之力競，坐觀其彊大，吞滅諸袁。北方都定之後，操率三十萬衆來向荊州，當時雖有智者，不能復為畫計，於是景升兒子交臂請降，遂為囚虜。凡敵國欲相吞，即仇讎欲相除也。有讎而長之，禍不在己，則在後人，不可不為遠慮也。昔伍子胥曰：『越十年生聚，十年教訓，二十年之外，吳其為沼乎！』夫差自恃彊大，聞此邈然，是以誅子胥而無備越之心，至於臨敗悔之，豈有及乎？越小於吳，尚為吳禍，況其彊大者邪？昔秦但得關西耳，尚以并吞六國，今賊皆得秦、趙、韓、魏、燕、齊九州之地，地悉戎馬之鄉，士林之藪。今以魏比古之秦，土地數倍；以吳與蜀比古六國，不能半之。然今所以能敵之，但以操時兵衆，於今適盡，而後生者未悉長大，正是賊衰少未盛之時。加司馬懿先誅王淩，續自隕斃，其子幼弱，而專彼大任，雖有智計之士，未得施用。當今伐之，是其厄會。聖人急於趨時，誠謂今日。若順衆人之情，懷偷安之計，以為長江之險可以傳世，不論魏之終始，而以今日遂輕其後，此吾所以長歎息者也。自古以來，務在產育，今者賊民歲月繁滋，但以尚小，未可得用耳。若復十數年後，其衆必倍於今，而國家勁兵之地，皆已空盡，唯有此見衆可以定事。若不早用之，端坐使老，復十數年，略當損半，而見子弟數不足言。若賊衆一倍，而我兵損半，雖復使伊、管圖之，未可如何。今不達遠慮者，必以此言為迂。夫禍難未至而豫憂慮，此固衆人之所迂也。及於難至，然後頓顙，雖有智者，又不能圖。此乃古今所病，非獨一時。昔吳始以伍員為迂，故難至而不可救。劉景升不能慮十年之後，故無以詒其子孫。今恪無具臣之才，而受大吳蕭、霍之任，智與衆同，思不經遠，若不及今日為國斥境，俛仰年老，而讎敵更彊，欲刎頸謝責，寧有補邪？今聞衆人或以百姓尚貧，欲務閑息，此不知慮其大危，而愛其小勤者也。昔漢祖幸已自有三秦之地，何不閉關守險，以自娛樂，空出攻楚，身被創痍，介冑生蟣蝨，將士厭困苦，豈甘鋒刃而忘安寧哉？慮於長乆不得兩存者耳！每覽荊邯說公孫述以進取之圖，近見家叔父表陳與賊爭競之計，未甞不喟然歎息也。夙夜反側，所慮如此，故聊疏愚言，以達二三君子之末。若一朝隕歿，志畫不立，貴令來世知我所憂，可思於後。」衆皆以恪此論欲必為之辭，然莫敢復難。</p>
<p id="p12"><a class="gg-link" href="#p12" onclick="return changeColor(this);"></a>丹楊太守聶友素與恪善，書諫恪曰：「大行皇帝本有遏東關之計，計未施行。今公輔贊大業，成先帝之志，寇遠自送，將士憑賴威德，出身用命，一旦有非常之功，豈非宗廟神靈社稷之福邪！宜且案兵養銳，觀釁而動。今乘此勢，欲復大出，天時未可。而苟任盛意，私心以為不安。」恪題論後，為書荅友曰：「足下雖有自然之理，然未見大數。熟省此論，可以開悟矣。」於是違衆出軍，大發州郡二十萬衆，百姓騷動，始失人心。</p>
<p id="p13"><a class="gg-link" href="#p13" onclick="return changeColor(this);"></a>恪意欲曜威淮南，驅略民人，而諸將或難之曰：「今引軍深入，疆埸之民，必相率遠遁，恐兵勞而功少，不如止圍新城。新城困，救必至，至而圖之，乃可大獲。」恪從其計，迴軍還圍新城。攻守連月，城不拔。士卒疲勞，因暑飲水，泄下流腫，病者大半，死傷塗地。諸營吏日白病者多，恪以為詐，欲斬之，自是莫敢言。恪內惟失計，而恥城不下，忿形於色。將軍朱異有所是非，恪怒，立奪其兵。都尉蔡林數陳軍計，恪不能用，策馬奔魏。魏知戰士罷病，乃進救兵。恪引軍而去。士卒傷病，流曳道路，或頓仆坑壑，或見略獲，存亡忿痛，大小呼嗟。而恪晏然自若。出住江渚一月，圖起田於潯陽，詔召相銜，徐乃旋師。由此衆庶失望，而怨黷興矣。</p>
<p id="p14"><a class="gg-link" href="#p14" onclick="return changeColor(this);"></a>秋八月軍還，陳兵導從，歸入府館。即召中書令孫嘿，厲聲謂曰：「卿等何敢妄數作詔？」嘿惶懼辭出，因病還家。恪征行之後，曹所奏署令長職司，一罷更選，愈治威嚴，多所罪責，當進見者，無不竦息。又改易宿衞，用其親近，復勑兵嚴，欲向青、徐。</p>
<p id="p15"><a class="gg-link" href="#p15" onclick="return changeColor(this);"></a>孫峻因民之多怨，衆之所嫌，構恪欲為變，與亮謀，置酒請恪。恪將見之夜，精爽擾動，通夕不寐。明將盥漱，聞水腥臭，侍者授衣，衣服亦臭。恪怪其故，易衣易水，其臭如初，意惆悵不恱。嚴畢趨出，犬銜引其衣，恪曰：「犬不欲我行乎？」還坐，頃刻乃復起，犬又銜其衣，恪令從者逐犬，遂升車。</p>
<p id="p16"><a class="gg-link" href="#p16" onclick="return changeColor(this);"></a>初，恪將征淮南，有孝子著縗衣入其閤中，從者白之，令外詰問，孝子曰：「不自覺入。」時中外守備亦悉不見，衆皆異之。出行之後，所坐廳事屋棟中折。自新城出住東興，有白虹見其船，還拜蔣陵，白虹復繞其車。</p>
<p id="p17"><a class="gg-link" href="#p17" onclick="return changeColor(this);"></a>及將見，駐車宮門，峻已伏兵於帷中，恐恪不時入，事泄，自出見恪曰：「使君若尊體不安，自可須後，峻當具白主上。」欲以甞知恪。恪荅曰：「當自力入。」散騎常侍張約、朱恩等密書與恪曰：「今日張設非常，疑有他故。」恪省書而去。未出路門，逢太常滕胤，恪曰：「卒腹痛，不任入。」胤不知峻陰計，謂恪曰：「君自行旋未見，今上置酒請君，君已至門，宜當力進。」恪躊躇而還，劒履上殿，謝亮，還坐。設酒，恪疑未飲，峻因曰：「使君病未善平，當有常服藥酒，自可取之。」恪意乃安，別飲所齎酒。<span class="style7">吳歷曰：張約、朱恩密疏告恪，恪以示滕胤，胤勸恪還，恪曰：「峻小子何能為邪！但恐因酒食中人耳。」乃以藥酒入。　孫盛評曰：恪與胤親厚，約等疏，非常大事，勢應示胤，共謀安危。然恪性彊梁，加素侮峻，自不信，故入，豈胤微勸，便為之冒禍乎？吳歷為長。</span>酒數行，亮還內。峻起如廁，解長衣，著短服，出曰：「有詔收諸葛恪！」<span class="style7">吳錄曰：峻持刀稱詔收恪，亮起立曰：「非我所為！非我所為！」乳母引亮還內。　吳歷云：峻先引亮入，然後出稱詔。與本傳同。　臣松之以為峻欲稱詔，宜如本傳及吳歷，不得如吳錄所言。</span>恪驚起，拔劒未得，而峻刀交下。張約從旁斫峻，裁傷左手，峻應手斫約，斷右臂。武衞之士皆趨上殿，峻曰：「所取者恪也，今已死。」悉令復刃，乃除地更飲。<span class="style7">搜神記曰：恪入，已被殺，其妻在室使婢，語曰：「汝何故血臰？」婢曰：「不也。」有頃愈劇，又問婢曰：「汝眼目視瞻，何以不常？」婢蹷然起躍，頭至于棟，攘臂切齒而言曰：「諸葛公乃為孫峻所殺！」於是大小知恪死矣，而吏兵尋至。　志林曰：初權病篤，召恪輔政。臨去，大司馬呂岱戒之曰：「世方多難，子每事必十思。」恪荅曰：「昔季文子三思而後行，夫子曰『再思可矣』，今君令恪十思，明恪之劣也。」岱無以荅，當時咸謂之失言。虞喜曰：夫託以天下至重也，以人臣行主威至難也，兼二至而管萬機，能勝之者鮮矣。自非採納羣謀，詢于芻蕘，虛己受人，常若不足，則功名不成，勳績莫著。況呂侯國之先耆，智度經遠，而甫以十思戒之，而便以示劣見拒，此元遜之踈，乃機神不俱者也。若因十思之義，廣諮當世之務，聞善速於雷動，從諫急於風移，豈得隕首殿堂，死凶豎之刃？世人奇其英辯，造次可觀，而哂呂侯無對為陋，不思安危終始之慮，是樂春藻之繁華，而忘秋實之甘口也。昔魏人伐蜀，蜀人禦之，精嚴垂發，六軍雲擾，士馬擐甲，羽檄交馳，費禕時為元帥，荷國任重，而與來敏圍碁，意無厭倦。敏臨別謂禕：「君必能辦賊者也。」言其明略內定，貌無憂色，況長寧以為君子臨事而懼，好謀而成者。且蜀為蕞爾之國，而方向大敵，所規所圖，唯守與戰，何可矜己有餘，晏然無戚？斯乃性之寬簡，不防細微，卒為降人郭脩所害，豈非兆見於彼而禍成於此哉？往聞長寧之甄文偉，今覩元遜之逆呂侯，二事體同，故並而載之，可以鏡譏于後，永為世鑒。</span></p>
<p id="p18"><a class="gg-link" href="#p18" onclick="return changeColor(this);"></a>先是，童謠曰：「諸葛恪，蘆葦單衣篾鉤落，於何相求成子閣。」成子閣者，反語石子岡也。建業南有長陵，名曰石子岡，葬者依焉。鉤落者，校飾革帶，世謂之鉤絡帶。恪果以葦席裹其身而篾束其腰，投之於此岡。<span class="style7">吳錄曰：恪時年五十一。</span></p>
<p id="p19"><a class="gg-link" href="#p19" onclick="return changeColor(this);"></a>恪長子綽，騎都尉，以交關魯王事，權遣付恪，令更教誨，恪鴆殺之。中子竦，長水校尉。少子建，步兵校尉。聞恪誅，車載其母而走。峻遣騎督劉承追斬竦於白都。建得渡江，欲北走魏，行數十里，為追兵所逮。恪外甥都鄉侯張震及常侍朱恩等，皆夷三族。</p>
<p id="p20"><a class="gg-link" href="#p20" onclick="return changeColor(this);"></a>初，竦數諫恪，恪不從，常憂懼禍。及亡，臨淮臧均表乞收葬恪曰：「臣聞震雷電激，不崇一朝，大風衝發，希有極日，然猶繼以雲雨，因以潤物，是則天地之威，不可經日浹辰，帝王之怒，不宜訖情盡意。臣以狂愚，不知忌諱，敢冒破滅之罪，以邀風雨之會。伏念故太傅諸葛恪得承祖考風流之烈，伯叔諸父遭漢祚盡，九州鼎立，分託三方，並履忠勤，熈隆世業。爰及於恪，生長王國，陶育聖化，致名英偉，服事累紀，禍心未萌，先帝委以伊、周之任，屬以萬機之事。恪素性剛愎，矜己陵人，不能敬守神器，穆靜邦內，興功暴師，未期三出，虛耗士民，空竭府藏，專擅國憲，廢易由意，假刑劫衆，大小屏息。侍中武衞將軍都鄉侯俱受先帝囑寄之詔，見其姦虐，日月滋甚，將恐蕩搖宇宙，傾危社稷，奮其威怒，精貫昊天，計慮先於神明，智勇百於荊、聶，躬持白刃，梟恪殿堂，勳超朱虛，功越東牟。國之元害，一朝大除，馳首徇示，六軍喜踊，日月增光，風塵不動，斯實宗廟之神靈，天人之同驗也。今恪父子三首，縣市積日，觀者數萬，詈聲成風。國之大刑，無所不震，長老孩幼，無不畢見。人情之於品物，樂極則哀生，見恪貴盛，世莫與貳，身處台輔，中間歷年，今之誅夷，無異禽獸，觀訖情反，能不憯然！且已死之人，與土壤同域，鑿掘斫刺，無所復加。願聖朝稽則乾坤，怒不極旬，使其鄉邑若故吏民，收以士伍之服，惠以三寸之棺。昔項籍受殯葬之地，韓信獲收斂之恩，斯則漢高發神明之譽也。惟陛下敦三皇之仁，垂哀矜之心，使國澤加於辜戮之骸，復受不已之恩，於以揚聲遐方，沮勸天下，豈不弘哉！昔欒布矯命彭越，臣竊恨之，不先請主上，而專名以肆情，其得不誅，實為幸耳。今臣不敢章宣愚情，以露天恩，謹伏手書，冒昧陳聞，乞聖朝哀察。」於是亮、峻聽恪故吏斂葬，遂求之於石子岡。<span class="style7">江表傳曰：朝臣有乞為恪立碑以銘其勳績者，博士盛沖以為不應。孫休曰：「盛夏出軍，士卒傷損，無尺寸之功，不可謂能；受託孤之任，死於豎子之手，不可謂智。沖議為是。」遂寢。</span></p>
<p id="p21"><a class="gg-link" href="#p21" onclick="return changeColor(this);"></a>始恪退軍還，聶友知其將敗，書與滕胤曰：「當人彊盛，河山可拔，一朝羸縮，人情萬端，言之悲歎。」恪誅後，孫峻忌友，欲以為鬱林太守，友發病憂死。友字文悌，豫章人也。<span class="style7">吳錄曰：友有脣吻，少為縣吏。虞翻徙交州，縣令使友送之，翻與語而奇焉，為書與豫章太守謝斐，令以為功曹。郡時見有功曹，斐見之，問曰：「縣吏聶友，可堪何職？」對曰：「此人縣間小吏耳，猶可堪曹佐。」斐曰：「論者以為宜作功曹，君其避之。」乃用為功曹。使至都，諸葛恪友之。時論謂顧子嘿、子直，其間無所復容，恪欲以友居其間，由是知名。後為將，討儋耳，還拜丹楊太守，年三十三卒。</span></p>
<p id="p22"><a class="gg-link" href="#p22" onclick="return changeColor(this);"></a>　　　　滕胤傳</p>
<p id="p23"><a class="gg-link" href="#p23" onclick="return changeColor(this);"></a>滕胤字承嗣，北海劇人也。伯父耽，父胄，與劉繇州里通家，以世擾亂，渡江依繇。孫權為車騎將軍，拜耽右司馬，以寬厚稱，早卒，無嗣。胄善屬文，權待以賔禮，軍國書疏，常令損益潤色之，亦不幸短命。權為吳王，追錄舊恩，封胤都亭侯。少有節操，美容儀。<span class="style7">吳書曰：胤年十二，而孤單煢立，能治身厲行。為人白晢，威儀可觀。每正朔朝賀脩勤，在位大臣見者，無不歎賞。</span>弱冠尚公主。年三十，起家為丹楊太守，徙吳郡、會稽，所在見稱。<span class="style7">吳書曰：胤上表陳及時宜，及民間優劣，多所匡弼。權以胤故，增重公主之賜，屢加存問。胤每聽辭訟，斷罪法，察言觀色，務盡情理。人有窮冤悲苦之言，對之流涕。</span></p>
<p id="p24"><a class="gg-link" href="#p24" onclick="return changeColor(this);"></a>太元元年，權寢疾，詣都，留為太常，與諸葛恪等俱受遺詔輔政。孫亮即位，加衞將軍。</p>
<p id="p25"><a class="gg-link" href="#p25" onclick="return changeColor(this);"></a>恪將悉衆伐魏，胤諫恪曰：「君以喪代之際，受伊、霍之託，入安本朝，出摧彊敵，名聲振於海內，天下莫不震動，萬姓之心，兾得蒙君而息。今猥以勞役之後，興師出征，民疲力屈，遠主有備。若攻城不克，野略無獲，是喪前勞而招後責也。不如案甲息師，觀隙而動。且兵者大事，事以衆濟，衆苟不恱，君獨安之？」恪曰：「諸云不可者，皆不見計筭，懷居苟安者也，而子復以為然，吾何望焉？夫以曹芳闇劣，而政在私門，彼之臣民，固有離心。今吾因國家之資，藉戰勝之威，則何往而不克哉！」以胤為都下督，掌統留事。胤白日接賔客，夜省文書，或通曉不寐。<span class="style7">吳書曰：胤寵任彌高，接士愈勤，表奏書疏，皆自經意，不以委下。</span></p>
<p id="p26"><a class="gg-link" href="#p26" onclick="return changeColor(this);"></a>　　　　孫峻傳</p>
<p id="p27"><a class="gg-link" href="#p27" onclick="return changeColor(this);"></a>孫峻字子遠，孫堅弟靜之曾孫也。靜生暠。暠生恭，為散騎侍郎。恭生峻。少便弓馬，精果膽決。孫權末，徙武衞都尉，為侍中。權臨薨，受遺輔政，領武衞將軍，故典宿衞，封都鄉侯。旣誅諸葛恪，遷丞相大將軍，督中外諸軍事，假節，進封富春侯。滕胤以恪子竦妻父辭位，峻曰：「鯀禹罪不相及，滕侯何為？」峻、胤雖內不沾洽，而外相苞容，進胤爵高密侯，共事如前。<span class="style7">吳錄曰：羣臣上奏，共推峻為太尉，議胤為司徒。時有媚峻者，以為大統宜在公族，若滕胤為亞公，聲名素重，衆心所附，不可貳也。乃表以峻為丞相，又不置御史大夫，士人皆失望矣。</span></p>
<p id="p28"><a class="gg-link" href="#p28" onclick="return changeColor(this);"></a>峻素無重名，驕矜險害，多所刑殺，百姓囂然。又姦亂宮人，與公主魯班私通。五鳳元年，吳侯英謀殺峻，英事泄死。</p>
<p id="p29"><a class="gg-link" href="#p29" onclick="return changeColor(this);"></a>二年，魏將毌丘儉、文欽以衆叛，與魏人戰于樂嘉，峻帥驃騎將軍呂據、左將軍留贊襲壽春，會欽敗降，軍還。<span class="style7">吳書曰：留贊字正明，會稽長山人。少為郡吏，與黃巾賊帥吳桓戰，手斬得桓。贊一足被創，遂屈不伸。然性烈，好讀兵書及三史，每覽古良將戰攻之勢，輒對書獨歎，因呼諸近親謂曰：「今天下擾亂，英豪並起，歷觀前世，富貴非有常人，而我屈躄在閭巷之閒，存亡無以異。今欲割引吾足，幸不死而足申，幾復見用，死則已矣。」親戚皆難之。有閒，贊乃以刀自割其筋，血流滂沱，氣絕良乆。家人驚怖，亦以旣爾，遂引申其足。足申創愈，以得蹉步。淩統聞之，請與相見，甚奇之，乃表薦贊，遂被試用。累有戰功，稍遷屯騎校尉。時事得失，每常規諫，好直言不阿旨，權以此憚之。諸葛恪征東興，贊為前部，合戰先陷陣，大敗魏師，遷左將軍。孫峻征淮南，授贊節，拜左護軍。未至壽春，道路病發，峻令贊將車重先還。魏將蔣班以步騎四千追贊。贊病困，不能整陣，知必敗，乃解曲蓋印綬付弟子以歸，曰：「吾自為將，破敵搴旗，未甞負敗。今病困兵羸，衆寡不敵，汝速去矣，俱死無益於國，適所以快敵耳。」弟子不肯受，拔刀欲斫之，乃去。初，贊為將，臨敵必先被髮叫天，因抗音而歌，左右應之，畢乃進戰，戰無不克。及敗，歎曰：「吾戰有常術，今病困若此，固命也！」遂被害，時年七十三，衆庶痛惜焉。二子略、平，並為大將。</span>是歲，蜀使來聘，將軍孫儀、張怡、林恂等欲因會殺峻。事泄，儀等自殺，死者數十人，并及公主魯育。</p>
<p id="p30"><a class="gg-link" href="#p30" onclick="return changeColor(this);"></a>峻欲城廣陵，朝臣知其不可城，而畏之莫敢言。唯滕胤諫止，不從，而功竟不就。</p>
<p id="p31"><a class="gg-link" href="#p31" onclick="return changeColor(this);"></a>其明年，文欽說峻征魏，峻使欽與呂據、車騎劉纂、鎮南朱異、前將軍唐咨自江都入淮、泗，以圖青、徐。峻與胤至石頭，因餞之，領從者百許人入據營。據御軍齊整，峻惡之，稱心痛去，遂夢為諸葛恪所擊，恐懼發病死，時年三十八，以後事付綝。</p>
<p id="p32"><a class="gg-link" href="#p32" onclick="return changeColor(this);"></a>　　　　孫綝傳</p>
<p id="p33"><a class="gg-link" href="#p33" onclick="return changeColor(this);"></a>孫綝字子通，與峻同祖。綝父綽為安民都尉。綝始為偏將軍，及峻死，為侍中武衞將軍，領中外諸軍事，代知朝政。呂據聞之大恐，與諸督將連名，共表薦滕胤為丞相，綝更以胤為大司馬，代呂岱駐武昌。據引兵還，使人報胤，欲共廢綝。綝聞之，遣從兄慮將兵逆據於江都，使中使勑文欽、劉纂、唐咨等合衆擊據，遣侍中左將軍華融、中書丞丁晏告胤取據，并喻胤宜速去意。胤自以禍反，因留融、晏，勒兵自衞，召典軍楊崇、將軍孫咨，告以綝為亂，迫融等使有書難綝。綝不聽，表言胤反，許將軍劉丞以封爵，使率兵騎急攻圍胤。胤又劫融等，使詐詔發兵。融等不從，胤皆殺之。<span class="style7">文士傳曰：華融字德蕤，廣陵江都人。祖父避亂，居山陰蕋山下。時皇象亦寓居山陰，吳郡張溫來就象學，欲得所舍。或告溫曰：「蕋山下有華德蕤者，雖年少，美有令志，可舍也。」溫遂止融家，朝夕談講。俄而溫為選部尚書，乃擢融為太子庶子，遂知名顯達。融子諝，黃門郎，與融并見害。次子譚，以才辯稱，晉祕書監。</span>胤顏色不變，談笑若常。或勸胤引兵至蒼龍門，將士見公出，必皆委綝就公。時夜已半，胤恃與據期，又難舉兵向宮，乃約令部典，說呂侯以在近道，故皆為胤盡死，無離散者。時大風，比曉，據不至。綝兵大會，遂殺胤及將士數十人，夷胤三族。<span class="style7">臣松之以為孫綝雖凶虐，與滕胤宿無嫌隙，胤若且順綝意，出鎮武昌，豈徒免當時之禍，仍將永保元吉，而犯機觸害，自取夷滅，悲夫！</span></p>
<p id="p34"><a class="gg-link" href="#p34" onclick="return changeColor(this);"></a>綝遷大將軍，假節，封永寧侯，負貴倨傲，多行無禮。初，峻從弟慮與誅諸葛恪之謀，峻厚之，至右將軍、無難督，授節蓋，平九官事。綝遇慮薄於峻時，慮怒，與將軍王惇謀殺綝。綝殺惇，慮服藥死。</p>
<p id="p35"><a class="gg-link" href="#p35" onclick="return changeColor(this);"></a>魏大將軍諸葛誕舉壽春叛，保城請降。吳遣文欽、唐咨、全端、全懌等帥三萬人救之。魏鎮南將軍王基圍誕，欽等突圍入城。魏悉中外軍二十餘萬增誕之圍。朱異帥三萬人屯安豐城，為文欽勢。魏兖州刺史州泰拒異於陽淵，異敗退，為泰所追，死傷二千人。綝於是大發卒出屯鑊里，復遣異率將軍丁奉、黎斐等五萬人攻魏，留輜重於都陸。異屯黎漿，遣將軍任度、張震等募勇敢六千人，於屯西六里為浮橋夜渡，築偃月壘。為魏監軍石苞及州泰所破，軍却退就高。異復作車箱圍趣五木城。苞、泰攻異，異敗歸，而魏太山太守胡烈以奇兵五千詭道襲都陸，盡焚異資糧。綝授兵三萬人使異死戰，異不從，綝斬之於鑊里，而遣弟恩救，會誕敗引還。綝旣不能拔出誕，而喪敗士衆，自戮名將，莫不怨之。</p>
<p id="p36"><a class="gg-link" href="#p36" onclick="return changeColor(this);"></a>綝以孫亮始親政事，多所難問，甚懼。還建業，稱疾不朝，築室于朱雀橋南，使弟威遠將軍據入蒼龍宿衞，弟武衞將軍恩、偏將軍幹、長水校尉闓分屯諸營，欲以專朝自固。亮內嫌綝，乃推魯育見殺本末，責怒虎林督朱熊、熊弟外部督朱損不匡正孫峻，乃令丁奉殺熊於虎林，殺損於建業。綝入諫不從，亮遂與公主魯班、太常全尚、將軍劉承議誅綝。亮妃，綝從姊女也，以其謀告綝。綝率衆夜襲全尚，遣弟恩殺劉承於蒼龍門外，遂圍宮。<span class="style7">江表傳曰：亮召全尚息黃門侍郎紀密謀，曰：「孫綝專勢，輕小於孤。孤見勑之，使速上岸，為唐咨等作援，而留湖中，不上岸一步。又委罪朱異，擅殺功臣，不先表聞。築第橋南，不復朝見。此為自在，無復所畏，不可乆忍。今規取之，卿父作中軍都督，使密嚴整士馬，孤當自出臨橋，帥宿衞虎騎、左右無難一時圍之。作版詔勑綝所領皆解散，不得舉手，正爾自得之。卿去，但當使密耳。卿宣詔語卿父，勿令卿母知之，女人旣不曉大事，且綝同堂姊，邂逅泄漏，誤孤非小也。」紀承詔，以告尚，尚無遠慮，以語紀母。母使人密語綝。綝夜發嚴兵廢亮，比明，兵已圍宮。亮大怒，上馬，帶鞬執弓欲出，曰：「孤大皇帝之適子，在位已五年，誰敢不從者？」侍中近臣及乳母共牽攀止之，乃不得出，歎咤二日不食，罵其妻曰：「爾父憒憒，敗我大事！」又呼紀，紀曰：「臣父奉詔不謹，負上，無面目復見。」因自殺。　孫盛曰：亮傳稱亮少聦慧，勢當先與紀謀，不先令妻知也。江表傳說漏泄有由，於事為詳矣。</span>使光祿勳孟宗告廟廢亮，召羣司議曰：「少帝荒病昏亂，不可以處大位，承宗廟，以告先帝廢之。諸君若有不同者，下異議。」皆震怖，曰：「唯將軍令。」綝遣中書郎李崇奪亮璽綬，以亮罪狀班告遠近。尚書桓彝不肯署名，綝怒殺之。<span class="style7">漢晉春秋曰：彝，魏尚書令階之弟。吳錄曰：晉武帝問薛瑩吳之名臣，瑩對稱彝有忠貞之節。</span></p>
<p id="p37"><a class="gg-link" href="#p37" onclick="return changeColor(this);"></a>典軍施正勸綝徵立琅邪王休，綝從之，遣宗正楷奉書於休曰：「綝以薄才，見授大任，不能輔導陛下。頃月以來，多所造立，親近劉承，恱於美色，發吏民婦女，料其好者，留於宮內，取兵子弟十八已下三千餘人，習之苑中，連日續夜，大小呼嗟，敗壞藏中矛戟五千餘枚，以作戲具。朱據先帝舊臣，子男熊、損皆承父之基，以忠義自立，昔殺小主，自是大主所創，帝不復精其本末，便殺熊、損，諫不見用，諸下莫不側息。帝於宮中作小船三百餘艘，成以金銀，師工晝夜不息。太常全尚，累世受恩，不能督諸宗親，而全端等委城就魏。尚位過重，曾無一言以諫陛下，而與敵往來，使傳國消息，懼必傾危社稷。推案舊典，運集大王，輒以今月二十七日擒尚斬承。以帝為會稽王，遣楷奉迎。百寮喁喁，立住道側。」</p>
<p id="p38"><a class="gg-link" href="#p38" onclick="return changeColor(this);"></a>綝遣將軍孫耽送亮之國，徙尚於零陵，遷公主於豫章。綝意彌溢，侮慢民神，遂燒大橋頭伍子胥廟，又壞浮屠祠，斬道人。休旣即位，稱草莽臣，詣闕上書曰：「臣伏自省，才非幹國，因緣肺腑，位極人臣，傷錦敗駕，罪負彰露，尋愆惟闕，夙夜憂懼。臣聞天命棐諶，必就有德，是以幽厲失度，周宣中興，陛下聖德，纂承大統，宜得良輔，以協雍熈，雖堯之盛，猶求稷契之佐，以協明聖之德。古人有言：『陳力就列，不能者止。』臣雖自展竭，無益庶政，謹上印綬節鉞，退還田里，以避賢路。」休引見慰喻。又下詔曰：「朕以不德，守潘于外，值茲際會，羣公卿士，曁于朕躬，以奉宗廟。朕用憮然，若涉淵水。大將軍忠計內發，扶危定傾，安康社稷，功勳赫然。昔漢孝宣踐阼，霍光尊顯，襃德賞功，古今之通義也。其以大將軍為丞相、荊州牧，食五縣。」恩為御史大夫、衞將軍，據右將軍，皆縣侯。幹雜號將軍、亭侯，闓亦封亭侯。綝一門五侯，皆典禁兵，權傾人主，自吳國朝臣未甞有也。</p>
<p id="p39"><a class="gg-link" href="#p39" onclick="return changeColor(this);"></a>綝奉牛酒詣休，休不受，齎詣左將軍張布；酒酣，出怨言曰：「初廢少主時，多勸吾自為之者。吾以陛下賢明，故迎之。帝非我不立，今上禮見拒，是與凡臣無異，當復改圖耳。」布以言聞休，休銜之，恐其有變，數加賞賜，又復加恩侍中，與綝分省文書。或有告綝懷怨侮上欲圖反者，休執以付綝，綝殺之，由是愈懼，因孟宗求出屯武昌，休許焉，盡勑所督中營精兵萬餘人，皆令裝載，所取武庫兵器，咸令給與。<span class="style7">吳歷曰：綝求中書兩郎，典知荊州諸軍事，主者奏中書不應外出，休特聽之，其所請求，一皆給與。</span>將軍魏邈說休曰「綝居外必有變」，武衞士施朔又告「綝欲反有徵」。休密問張布，布與丁奉謀於會殺綝。</p>
<p id="p40"><a class="gg-link" href="#p40" onclick="return changeColor(this);"></a>永安元年十二月丁卯，建業中謠言明會有變，綝聞之，不恱。夜大風發木揚沙，綝益恐。戊辰臘會，綝稱疾。休彊起之，使者十餘輩，綝不得已，將入，衆止焉。綝曰：「國家屢有命，不可辭。可豫整兵，令府內起火，因是可得速還。」遂入，尋而火起，綝求出，休曰：「外兵自多，不足煩丞相也。」綝起離席，奉、布目左右縛之。綝叩首曰：「願徙交州。」休曰：「卿何以不徙滕胤、呂據？」綝復曰：「願沒為官奴。」休曰：「何不以胤、據為奴乎！」遂斬之。以綝首令其衆曰：「諸與綝同謀皆赦。」放仗者五千人。闓乘船欲北降，追殺之。夷三族。發孫峻棺，取其印綬，斲其木而埋之，以殺魯育等故也。</p>
<p id="p41"><a class="gg-link" href="#p41" onclick="return changeColor(this);"></a>綝死時年二十八。休恥與峻、綝同族。特除其屬籍，稱之曰故峻、故綝云。休又下詔曰：「諸葛恪、滕胤、呂據蓋以無罪為峻、綝兄弟所見殘害，可為痛心，促皆改葬，各為祭奠。其罹恪等事見遠徙者，一切召還。」</p>
<p id="p42"><a class="gg-link" href="#p42" onclick="return changeColor(this);"></a>　　　　濮陽興傳</p>
<p id="p43"><a class="gg-link" href="#p43" onclick="return changeColor(this);"></a>濮陽興字子元，陳留人也。父逸，漢末避亂江東，官至長沙太守。<span class="style7">逸事見陸瑁傳。</span>興少有士名，孫權時除上虞令，稍遷至尚書左曹，以五官中郎將使蜀，還為會稽太守。時琅邪王休居會稽，興深與相結。及休即位，徵興為太常衞將軍、平軍國事，封外黃侯。</p>
<p id="p44"><a class="gg-link" href="#p44" onclick="return changeColor(this);"></a>永安三年，都尉嚴密建丹楊湖田，作浦里塘。詔百官會議，咸以為用功多而田不保成，唯興以為可成。遂會諸兵民就作，功傭之費不可勝數，士卒死亡，或自賊殺，百姓大怨之。</p>
<p id="p45"><a class="gg-link" href="#p45" onclick="return changeColor(this);"></a>興遷為丞相。與休寵臣左將軍張布共相表裹，邦內失望。</p>
<p id="p46"><a class="gg-link" href="#p46" onclick="return changeColor(this);"></a>七年七月，休薨。左典軍萬彧素與烏程侯孫皓善，乃勸興、布，於是興、布廢休適子而迎立皓，皓旣踐阼，加興侍中，領青州牧。俄彧譖興、布追悔前事。十一月朔入朝，皓因收興、布，徙廣州，道追殺之，夷三族。</p>
<p id="p47"><a class="gg-link" href="#p47" onclick="return changeColor(this);"></a>評曰：諸葛恪才氣幹略，邦人所稱，然驕且吝，周公無觀，況在於恪？矜己陵人，能無敗乎！若躬行所與陸遜及弟融之書，則悔吝不至，何尤禍之有哉？滕胤厲脩士操，遵蹈規矩，而孫峻之時猶保其貴，必危之理也。峻、綝凶豎盈溢，固無足論者。濮陽興身居宰輔，慮不經國，協張布之邪，納萬彧之說，誅夷其宜矣。</p>
</div>
<!-- end .main --></div>
<!-- end #main --></div>
</div>
</body></html>