<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><!--[endif]__--><!--[if IE 7]>    <html class="ie7 oldie"> <![endif]--><!--[if IE 8]>    <html class="ie8 oldie"> <![endif]--><!--[if gt IE 8]><!--><head>
<!--<![endif]-->
<meta content="width=device-width, initial-scale=1" name="viewport"/>
<title id="toc_1">二十四史-三國志-卷五‧魏書五　后妃傳第五 - 漢川草廬</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<!-- 
若要深入了解檔案頂端 html 標籤周圍的條件式註解:
paulirish.com/2008/conditional-stylesheets-vs-css-hacks-answer-neither/

如果您使用自訂的 Modernizr 組建 (http://www.modernizr.com/)，請執行下列動作:
* 在這裡將連結插入您的 js
* 將下列連結移至 html5shiv
* 將「no-js」類別新增至頂端的 html 標籤
* 如果您在 Modernizr 組建中包含 MQ Polyfill，也可以將連結移至 respond.min.js 
-->
<!--[if lt IE 9]>
<script src="//html5shiv.googlecode.com/svn/trunk/html5.js"></script>
<![endif]-->
</head>
<body>
<div class="gridContainer clearfix">
<div id="Main">
<div class="main">
<div class="feature">　　
	<h1>卷五 ‧ 魏書五　后妃傳第五</h1>
<hr/>
<p>易稱「男正位乎外，女正位乎內；男女正，天地之大義也」。古先哲王，莫不明后妃之制，順天地之德，故二妃嬪媯，虞道克隆，任、姒配姬，周室用熈，廢興存亡，恒此之由。春秋說云天子十二女，諸侯九女，考之情理，不易之典也。而末世奢縱，肆其侈欲，至使男女怨曠，感動和氣，惟色是崇，不本淑懿，故風教陵遲而大綱毀泯，豈不惜哉！嗚呼，有國有家者，其可以永鑒矣！</p>
<p>漢制，帝祖母曰太皇太后，帝母曰皇太后，帝妃曰皇后，其餘內官十有四等。魏因漢法，母后之號皆如舊制，自夫人以下，世有增損。太祖建國，始命王后，其下五等：有夫人，有昭儀，有倢伃，有容華，有美人。文帝增貴嬪、淑媛、脩容、順成、良人。明帝增淑妃、昭華、脩儀；除順成官。太和中始復命夫人，登其位於淑妃之上。自夫人以下爵凡十二等：貴嬪、夫人，位次皇后，爵無所視；淑妃位視相國，爵比諸侯王；淑媛位視御史大夫，爵比縣公；昭儀比縣侯；昭華比鄉侯；脩容比亭侯；脩儀比關內侯；倢伃視中二千石；容華視真二千石；美人視比二千石；良人視千石。</p>
<p>　　　　武宣卞皇后</p>
<p>武宣卞皇后，琅邪開陽人，文帝母也。本倡家，<span class="style7">魏書曰：后以漢延熹三年十二月己巳生齊郡白亭，有黃氣滿室移日。父敬侯怪之，以問卜者王旦，旦曰：「此吉祥也。」</span>年二十，太祖於譙納后為妾。後隨太祖至洛。及董卓為亂，太祖微服東出避難。袁術傳太祖凶問，時太祖左右至洛者皆欲歸，后止之曰：「曹君吉凶未可知，今日還家，明日若在，何靣目復相見也？正使禍至，共死何苦！」遂從后言。太祖聞而善之。建安初，丁夫人廢，遂以后為繼室。諸子無母者，太祖皆令后養之。<span class="style7">魏略曰：太祖始有丁夫人，又劉夫人生子脩及清河長公主。劉早終，丁養子脩。子脩亡於穰，丁常言：「將我兒殺之，都不復念！」遂哭泣無節。太祖忿之，遣歸家，欲其意折。後太祖就見之，夫人方織，外人傳云「公至」，夫人踞機如故。太祖到，撫其背曰：「顧我共載歸乎！」夫人不顧，又不應。太祖却行，立於戶外，復云：「得無尚可邪！」遂不應，太祖曰：「真訣矣。」遂與絕，欲其家嫁之，其家不敢。初，丁夫人旣為嫡，加有子脩，丁視后母子不足。后為繼室，不念舊惡，因太祖出行，常四時使人饋遺，又私迎之，延以正坐而己下之，迎來送去，有如昔日。丁謝曰：「廢放之人，夫人何能常爾邪！」其後丁亡，后請太祖殯葬，許之，乃葬許城南。後太祖病困，自慮不起，歎曰：「我前後行意，於心未曾有所負也。假令死而有靈，子脩若問『我母所在』，我將何辭以荅！」　魏書曰：后性約儉，不尚華麗，無文繡珠玉，器皆黑漆。太祖常得名璫數具，命后自選一具，后取其中者，太祖問其故，對曰：「取其上者為貪，取其下者為偽，故取其中者。」</span>文帝為太子，左右長御賀后曰：「將軍拜太子，天下莫不歡喜，后當傾府藏賞賜。」后曰：「王自以丕年大，故用為嗣，我但當以免無教導之過為幸耳，亦何為當重賜遺乎！」長御還，具以語太祖。太祖恱曰：「怒不變容，喜不失節，故是最為難。」</p>
<p>二十四年，拜為王后，策曰：「夫人卞氏，撫養諸子，有母儀之德。今進位王后，太子諸侯陪位，羣卿上壽，減國內死罪一等。」二十五年，太祖崩，文帝即王位，尊后曰王太后，及踐阼，尊后曰皇太后，稱永壽宮。<span class="style7">魏書曰：后以國用不足，滅損御食，諸金銀器物皆去之。東阿王植，太后少子，最愛之。後植犯法，為有司所奏，文帝令太后弟子奉車都尉蘭持公卿議白太后，太后曰：「不意此兒所作如是，汝還語帝，不可以我故壞國法。」及自見帝，不以為言。　臣松之案：文帝夢磨錢，欲使文滅而更愈明，以問周宣。宣荅曰：「此陛下家事，雖意欲爾，而太后不聽。」則太后用意，不得如此書所言也。　魏書又曰：太后每隨軍征行，見高年白首，輙住車呼問，賜與絹帛，對之涕泣曰：「恨父母不及我時也。」太后每見外親，不假以顏色，常言「居處當務節儉，不當望賞賜，念自佚也。外舍當怪吾遇之太薄，吾自有常度故也。吾事武帝四五十年，行儉日乆，不能自變為奢，有犯科禁者，吾且能加罪一等耳，莫望錢米恩貸也。」帝為太后弟秉起第，第成，太后幸第請諸家外親，設下厨，無異膳。太后左右菜食粟飯，無魚肉。其儉如此。</span>明帝即位，尊太后曰太皇太后。</p>
<p>黃初中，文帝欲追封太后父母，尚書陳羣奏曰：「陛下以聖德應運受命，創業革制，當永為後式。案典籍之文，無婦人分土命爵之制。在禮典，婦因夫爵。秦違古法，漢氏因之，非先王之令典也。」帝曰：「此議是也，其勿施行。以作著詔下藏之臺閣，永為後式。」至太和四年春，明帝乃追謚太后祖父廣曰開陽恭侯，父遠曰敬侯，祖母周封陽都君及敬侯夫人，皆贈印綬。其年五月，后崩。七月，合葬高陵。</p>
<p>初，太后弟秉，以功封都鄉侯，黃初七年進封開陽侯，邑千二百戶，為昭烈將軍。<span class="style7">魏略曰：初，卞后弟秉，當建安時得為別部司馬，后常對太祖怨言，太祖荅言：「但得與我作婦弟，不為多邪？」后又欲太祖給其錢帛，太祖又曰：「但汝盜與，不為足邪？」故訖太祖世，秉官不移，財亦不益。</span>秉薨，子蘭嗣。少有才學，<span class="style7">魏略曰：蘭獻賦贊述太子德美，太子報曰：「賦者，言事類之所附也，頌者，美盛德之形容也，故作者不虛其辭，受者必當其實。蘭此賦，豈吾實哉？昔吾丘壽王一陳寶鼎，何武等徒以歌頌，猶受金帛之賜，蘭事雖不諒，義足嘉也。今賜牛一頭。」由是遂見親敬。</span>為奉車都尉、游擊將軍，加散騎常侍。蘭薨，子暉嗣。<span class="style7">魏略曰：明帝時，蘭見外有二難，而帝留意於宮室，常因侍從，數切諫。帝雖不能從，猶納其誠欵。後蘭苦酒消渴，時帝信巫女用水方，使人持水賜蘭，蘭不肯飲。詔問其意？蘭言治病自當以方藥，何信於此？帝為變色，而蘭終不服。後渴稍甚，以至於亡。故時人見蘭好直言，謂帝靣折之而蘭自殺，其實不然。</span>又分秉爵，封蘭弟琳為列侯，官至步兵校尉。蘭子隆女為高貴鄉公皇后，隆以后父為光祿大夫，位特進，封睢陽鄉侯，妻王為顯陽鄉君。追封隆前妻劉為順陽鄉君，后親母故也。琳女又為陳留王皇后，時琳已沒，封琳妻劉為廣陽鄉君。</p>
<p>　　　　文昭甄皇后</p>
<p>文昭甄皇后，中山無極人，明帝母，漢太保甄邯後也，世吏二千石。父逸，上蔡令。后三歲失父。<span class="style7">魏書曰：逸娶常山張氏，生三男五女：長男豫，早終；次儼，舉孝廉，大將軍掾、曲梁長；次堯，舉孝廉；長女姜，次脫，次道，次榮，次即后。后以漢光和五年十二月丁酉生。每寑寐，家中髣髴見如有人持玉衣覆其上者，常共怪之。逸薨，加號慕，內外益奇之。後相者劉良相后及諸子，良指后曰：「此女貴乃不可言。」后自少至長，不好戲弄。年八歲，外有立騎馬戲者，家人諸姊皆上閣觀之，后獨不行。諸姊怪問之，后荅言：「此豈女人之所觀邪？」年九歲，喜書，視字輙識，數用諸兄筆硯，兄謂后言：「汝當習女工。用書為學，當作女博士邪？」后荅言：「聞古者賢女，未有不學前世成敗，以為己誡。不知書，何由見之？」</span>後天下兵亂，加以饑饉，百姓皆賣金銀珠玉寶物，時后家大有儲穀，頗以買之。后年十餘歲，白母曰：「今世亂而多買寶物，匹夫無罪，懷璧為罪。又左右皆饑乏，不如以穀振給親族鄰里，廣為恩惠也。」舉家稱善，即從后言。<span class="style7">魏略曰：后年十四，喪中兄儼，悲哀過制，事寡嫂謙敬，事處其勞，拊養儼子，慈愛甚篤。后母性嚴，待諸婦有常，后數諫母：「兄不幸早終，嫂年少守節，顧留一子，以大義言之，待之當如婦，愛之宜如女。」母感后言流涕，便令后與嫂共止，寢息坐起常相隨，恩愛益密。</span></p>
<p>建安中，袁紹為中子熈納之。熈出為幽州，后留養姑。及兾州平，文帝納后於鄴，有寵，生明帝及東鄉公主。<span class="style7">魏略曰：熈出在幽州，后留侍姑。及鄴城破，紹妻及后共坐皇堂上。文帝入紹舍，見紹妻及后，后怖，以頭伏姑膝上，紹妻兩手自搏。文帝謂曰：「劉夫人云何如此？令新婦舉頭！」姑乃捧后令仰，文帝就視，見其顏色非凡，稱歎之。太祖聞其意，遂為迎取。　世語曰：太祖下鄴，文帝先入袁尚府，有婦人被髮垢靣，垂涕立紹妻劉後，文帝問之，劉荅「是熈妻」，顧擥髮髻，以巾拭面，姿貌絕倫。旣過，劉謂后「不憂死矣」！遂見納，有寵。魏書曰：后寵愈隆而彌自挹損，後宮有寵者勸勉之，其無寵者慰誨之，每因閑宴，常勸帝，言「昔黃帝子孫蕃育，蓋由妾媵衆多，乃獲斯祚耳。所願廣求淑媛，以豐繼嗣。」帝心嘉焉。其後帝欲遣任氏，后請於帝曰：「任旣鄉黨名族，德、色，妾等不及也，如何遣之？」帝曰：「任性狷急不婉順，前後忿吾非一，是以遣之耳。」后流涕固請曰：「妾受敬遇之恩，衆人所知，必謂任之出，是妾之由。上懼有見私之譏，下受專寵之罪，願重留意！」帝不聽，遂出之。十六年十月，太祖征關中，武宣皇后從，留孟津，帝居守鄴。時武宣皇后體小不安，后不得定省，憂怖，晝夜泣涕；左右驟以差問告，后猶不信，曰：「夫人在家，故疾每動，輙歷時，今疾便差，何速也？此欲慰我意耳！」憂愈甚。後得武宣皇后還書，說疾已平復，后乃懽恱。十七年正月，大軍還鄴，后朝武宣皇后，望幄座悲喜，感動左右。武宣皇后見后如此，亦泣，且謂之曰：「新婦謂吾前病如昔時困邪？吾時小小耳，十餘日即差，不當視我顏色乎！」嘆嗟曰：「此真孝婦也。」二十一年，太祖東征，武宣皇后、文帝及明帝、東鄉公主皆從，時后以病留鄴。二十二年九月，大軍還，武宣皇后左右侍御見后顏色豐盈，怪問之曰：「后與二子別乆，下流之情，不可為念，而后顏色更盛，何也？」后笑荅之曰：「叡等自隨夫人，我當何憂！」后之賢明以禮自持如此。</span>延康元年正月，文帝即王位，六月，南征，后留鄴。黃初元年十月，帝踐阼。踐阼之後，山陽公奉二女以嬪于魏，郭后、李、陰貴人並愛幸，后愈失意，有怨言。帝大怒，二年六月，遣使賜死，葬于鄴。<span class="style7">魏書曰：有司奏建長秋宮，帝璽書迎后，詣行在所，后上表曰：「妾聞先代之興，所以饗國乆長，垂祚後嗣，無不由后妃焉。故必審選其人，以興內教。令踐阼之初，誠宜登進賢淑，統理六宮。妾自省愚陋，不任粢盛之事，加以寢疾，敢守微志。」璽書三至而后三讓，言甚懇切。時盛暑，帝欲須秋涼乃更迎后。會后疾遂篤，夏六月丁卯，崩于鄴。帝哀痛咨嗟，策贈皇后璽綬。　臣松之以為春秋之義，內大惡諱，小惡不書。文帝之不立甄氏，及加殺害，事有明審。魏史若以為大惡邪，則宜隱而不言，若謂為小惡邪，則不應假為之辭，而崇飾虛文乃至於是，異乎所聞於舊史。推此而言，其稱卞、甄諸后言行之善，皆難以實論。陳氏刪落，良有以也。</span></p>
<p>明帝即位，有司奏請追謚，使司空王朗持節奉策以太牢告祠于陵，又別立寢廟。<span class="style7">魏書載三公奏曰：「蓋孝敬之道，篤乎其親，乃四海所以承化，天地所以明察，是謂生則致其養，歿則光其靈，誦述以盡其美，宣揚以顯其名者也。今陛下以聖懿之德，紹承洪業，至孝烝烝，通於神明，遭離殷憂，每勞謙讓。先帝遷神山陵，大禮旣備，至於先后，未有顯謚。伏惟先后恭讓著於幽微，至行顯於不言，化流邦國，德侔二南，故能膺神靈嘉祥，為大魏世妃。雖夙年登遐，萬載之後，永播融烈，后妃之功莫得而尚也。案謚法：『聖聞周達曰昭。德明有功曰昭。』昭者，光明之至，盛乆而不昧者也。宜上尊謚曰文昭皇后。」是月，三公又奏曰：「自古周人始祖后稷，又特立廟以祀姜嫄。今文昭皇后之於萬嗣，聖德至化，豈有量哉！夫以皇家世妃之尊，而克讓允恭，固推盛位，神靈遷化，而無寢廟以承享禮，非所以報顯德，昭孝敬也。稽之古制，宜依周禮，先妣別立寢廟。」並奏可之。</span>太和元年三月，以中山魏昌之安城鄉戶千，追封逸，謚曰敬侯；適孫像襲爵。四月，初營宗廟，掘地得玉璽，方一寸九分，其文曰「天子羨思慈親」，明帝為之改容，以太牢告廟。又甞夢見后，於是差次舅氏親疏高下，叙用各有差，賞賜累鉅萬；以像為虎賁中郎將。是月，后母薨，帝制緦服臨喪，百僚陪位。四年十一月，以后舊陵庳下，使像兼太尉，持節詣鄴，昭告后土，十二月，改葬朝陽陵。像還，遷散騎常侍。青龍二年春，追謚后兄儼曰安城鄉穆侯。夏，吳賊寇揚州，以像為伏波將軍，持節監諸將東征，還，復為射聲校尉。三年薨，追贈衞將軍，改封魏昌縣，謚曰貞侯；子暢嗣。又封暢弟溫、𩋾、豔皆為列侯。四年，改逸、儼本封皆曰魏昌侯，謚因故。封儼世婦劉為東鄉君，又追封逸世婦張為安喜君。</p>
<p>景初元年夏，有司議定七廟。冬，又奏曰：「蓋帝王之興，旣有受命之君，又有聖妃恊于神靈，然後克昌厥世，以成王業焉。昔高辛氏卜其四妃之子皆有天下，而帝摯、陶唐、商、周代興。周人上推后稷，以配皇天，追述王初，本之姜嫄，特立宮廟，世世享甞，周禮所謂『奏夷則，歌中呂，舞大濩，以享先妣』者也。詩人頌之曰：『厥初生民，時維姜嫄。』言王化之本，生民所由。又曰：『閟宮有侐，實實枚枚，赫赫姜嫄，其德不回。』詩、禮所稱姬宗之盛，其美如此。大魏期運，繼于有虞，然崇弘帝道，三世彌隆，廟祧之數，實與周同。今武宣皇后、文德皇后各配無窮之祚，至於文昭皇后膺天靈符，誕育明聖，功濟生民，德盈宇宙，開諸後嗣，乃道化之所興也。寢廟特祀，亦姜嫄之閟宮也，而未著不毀之制，懼論功報德之義，萬世或闕焉，非所以昭孝示後世也。文昭廟宜世世享祀奏樂，與祖廟同，永著不毀之典，以播聖善之風。」於是與七廟議並勒金策，藏之金匱。</p>
<p>帝思念舅氏不已。暢尚幼，景初末，以暢為射聲校尉，加散騎常侍，又特為起大第，車駕親自臨之。又於其後園為像母起觀廟，名其里曰渭陽里，以追思母氏也。嘉平三年正月，暢薨，追贈車騎將軍，謚曰恭侯；子紹嗣。太和六年，明帝愛女淑薨，追封謚淑為平原懿公主，為之立廟。取后亡從孫黃與合葬，追封黃列侯，以夫人郭氏從弟德為之後，承甄氏姓，封德為平原侯，襲公主爵。<span class="style7">孫盛曰：於禮，婦人旣無封爵之典，況於孩末，而可建以大邑乎？德自異族，援繼非類，匪功匪親，而襲母爵，違情背典，於此為甚。陳羣雖抗言，楊阜引事比並，然皆不能極陳先王之禮，明封建繼嗣之義，忠至之辭，猶有闕乎！詩云：「赫赫師尹，民具爾瞻。」宰輔之職，其可略哉！　晉諸公贊曰：德字彥孫。司馬景王輔政，以女妻德。妻早亡，文王復以女繼室，即京兆長公主。景、文二王欲自結於郭后，是以頻繁為婚。德雖無才學，而恭謹謙順。甄溫字仲舒，與郭建及德等皆后族，以事宜見寵。咸熈初，封郭建為臨渭縣公，德廣安縣公，邑皆千八百戶。溫本國侯，進為輔國大將軍，加侍中，領射聲校尉，德鎮軍大將軍。泰始元年，晉受禪，加建、德、溫三人位特進。德為人貞素，加以世祖姊夫，是以遂貴當世。德暮年官更轉為宗正，遷侍中。太康中，大司馬齊王攸當之藩，德與左衞將軍王濟共諫請，時人嘉之。世祖以此望德，由此出德為大鴻臚，加侍中、光祿大夫，尋疾薨，贈中軍大將軍，開府侍中如故，謚恭公，子喜嗣。喜精粹有器美，歷中書郎、右衞將軍、侍中，位至輔國大將軍，加散騎常侍。喜與國姻親，而經趙王倫、齊王冏事故，能不豫際會，良由其才短，然亦以退靜免之。</span>青龍中，又封后從兄子毅及像弟三人，皆為列侯。毅數上疏陳時政，官至越騎校尉。嘉平中，復封暢子二人為列侯。后兄儼孫女為齊王皇后，后父已沒，封后母為廣樂鄉君。</p>
<p>　　　　文德郭皇后</p>
<p>文德郭皇后，安平廣宗人也。祖世長吏。<span class="style7">魏書曰：父永，官至南郡太守，謚敬侯。母姓董氏，即堂陽君，生三男二女：長男浮，高唐令，次女昱，次即后，后弟都，弟成。后以漢中平元年三月乙卯生，生而有異常。</span>后少而父永奇之曰：「此乃吾女中王也。」遂以女王為字。早失二親，喪亂流離，沒在銅鞮侯家。太祖為魏公時，得入東宮。后有智數，時時有所獻納。文帝定為嗣，后有謀焉。太子即王位，后為夫人，及踐阼，為貴嬪。甄后之死，由后之寵也。黃初三年，將登后位，文帝欲立為后，中郎棧潛上疏曰：「在昔帝王之治天下，不唯外輔，亦有內助，治亂所由，盛衰從之。故西陵配黃，英娥降媯，並以賢明，流芳上世。桀奔南巢，禍階末喜；紂以炮烙，怡恱妲己。是以聖哲慎立元妃，必取先代世族之家，擇其令淑以統六宮，虔奉宗廟，陰教聿脩。易曰：『家道正而天下定。』由內及外，先王之令典也。春秋書宗人釁夏云，無以妾為夫人之禮。齊桓誓命于葵丘，亦曰『無以妾為妻』。今後宮嬖寵，常亞乘輿。若因愛登后，使賤人暴貴，臣恐後世下陵上替，開張非度，亂自上起也。」文帝不從，遂立為皇后。<span class="style7">魏書曰：后上表謝曰：「妾無皇、英釐降之節，又非姜、任思齊之倫，誠不足以假充女君之盛位，處中饋之重任。」后自在東宮，及即尊位，雖有異寵，心愈恭肅，供養永壽宮，以孝聞。是時柴貴人亦有寵，后教訓獎導之。後宮諸貴人時有過失，常彌覆之，有譴讓，輙為帝言其本末，帝或大有所怒，至為之頓首請罪，是以六宮無怨。性儉約，不好音樂，常慕漢明德馬后之為人。</span></p>
<p>后蚤喪兄弟，以從兄表繼永後，拜奉車都尉。后外親劉斐與他國為婚，后聞之，勑曰：「諸親戚嫁娶，自當與鄉里門戶匹敵者，不得因勢，彊與他方人婚也。」后姊子孟武還鄉里，求小妻，后止之。遂勑諸家曰：「今世婦女少，當配將士，不得因緣取以為妾也。宜各自慎，無為罰首。」<span class="style7">魏書曰：后常勑戒表、武等曰：「漢氏椒房之家，少能自全者，皆由驕奢，可不慎乎！」</span></p>
<p>五年，帝東征，后留許昌永始臺。時霖雨百餘日，城樓多壞，有司奏請移止。后曰：「昔楚昭王出游，貞姜留漸臺，江水至，使者迎而無符，不去，卒沒。今帝在遠，吾幸未有是患，而便移止，柰何？」羣臣莫敢復言。六年，帝東征吳，至廣陵，后留譙宮。時表留宿衞，欲遏水取魚。后曰：「水當通運漕，又少材木，奴客不在目前，當復私取官竹木作梁遏。今奉車所不足者，豈魚乎？」</p>
<p>明帝即位，尊后為皇太后，稱永安宮。太和四年，詔封表安陽亭侯，又進爵鄉侯，增邑并前五百戶，遷中壘將軍。以表子詳為騎都尉。其年，帝追謚太后父永為安陽鄉敬侯，母董為都鄉君。遷表昭德將軍，加金紫，位特進，表第二子訓為騎都尉。及孟武母卒，欲厚葬，起祠堂，太后止之曰：「自喪亂以來，墳墓無不發掘，皆由厚葬也；首陽陵可以為法。」青龍三年春，后崩于許昌，以終制營陵，三月庚寅，葬首陽陵西。<span class="style7">魏略曰：明帝旣嗣立，追痛甄后之薨，故太后以憂暴崩。甄后臨沒，以帝屬李夫人。及太后崩，夫人乃說甄后見譖之禍，不獲大斂，被髮覆靣，帝哀恨流涕，命殯葬太后，皆如甄后故事。　漢晉春秋曰：初，甄后之誅，由郭后之寵，及殯，令被髮覆面，以糠塞口，遂立郭后，使養明帝。帝知之，心常懷忿，數泣問甄后死狀。郭后曰：「先帝自殺，何以責問我？且汝為人子，可追讎死父，為前母枉殺後母邪？」明帝怒，遂逼殺之，勑殯者使如甄后故事。　魏書載哀策曰：「維青龍三年三月壬申，皇太后梓宮啟殯，將葬于首陽之西陵。哀子皇帝叡親奉冊祖載，遂親遣奠，叩心擗踊，號咷仰訴，痛靈魂之遷幸，悲容車之向路，背三光以潛翳，就黃壚而安厝。嗚呼哀哉！昔二女妃虞，帝道以彰，三母嬪周，聖善彌光，旣多受祉，享國延長。哀哀慈妣，興化閏房，龍飛紫極，作合聖皇，不虞中年，暴離災殃。愍予小子，煢煢摧傷，魂雖永逝，定省曷望？嗚呼哀哉！」</span>帝進表爵為觀津侯，增邑五百，并前千戶。遷詳為駙馬都尉。四年，追改封永為觀津敬侯，世婦董為堂陽君。追封謚后兄浮為梁里亭戴侯，都為武城亭孝侯，成為新樂亭定侯，皆使使者奉策，祠以太牢。表薨，子詳嗣，又分表爵封詳弟述為列侯。詳薨，子釗嗣。</p>
<p>　　　　明悼毛皇后</p>
<p>明悼毛皇后，河內人也。黃初中，以選入東宮，明帝時為平原王，進御有寵，出入與同輿輦。及即帝立，以為貴嬪。太和元年，立為皇后。后父嘉，拜騎都尉，后弟曾，郎中。</p>
<p>初，明帝為王，始納河內虞氏為妃，帝即位，虞氏不得立為后，太皇后卞太后慰勉焉。虞氏曰：「曹氏自好立賤，未有能以義舉者也。然后職內事，君聽外政，其道相由而成，苟不能以善始，未能令終者也。殆必由此亡國喪祀矣！」虞氏遂絀還鄴宮。進嘉為奉車都尉，曾騎都尉，寵賜隆渥。頃之，封嘉博平鄉侯，遷光祿大夫，曾駙馬都尉。嘉本典虞車工，卒暴富貴，明帝令朝臣會其家飲宴，其容止舉動甚蚩騃，語輙自謂「侯身」，時人以為笑。<span class="style7">孫盛曰：古之王者，必求令淑以對揚至德，恢王化於關雎，致淳風於麟趾。及臻三季，並亂茲緒，義以情溺，位由寵昏，貴賤無章，下陵上替，興衰隆廢，皆是物也。魏自武王，曁于烈祖，三后之升，起自幽賤，本旣卑矣，何以長世？詩云：「絺兮綌兮，淒其以風。」其此之謂乎！</span>後又加嘉位特進，曾遷散騎侍郎。青龍三年，嘉薨，追贈光祿大夫，改封安國侯，增邑五百，并前千戶，謚曰節侯。四年，追封后母夏為野王君。</p>
<p>帝之幸郭元后也，后愛寵日㢮。景初元年，帝游後園，召才人以上曲宴極樂。元后曰「宜延皇后」，帝弗許。乃禁左右，使不得宣。后知之，明日，帝見后，后曰：「昨日游宴北園，樂乎？」帝以左右泄之，所殺十餘人。賜后死，然猶加謚，葬愍陵。遷曾散騎常侍，後徙為羽林虎賁中郎將、原武典農。</p>
<p> 　　　　明元郭皇后</p>
<p>明元郭皇后，西平人也，世河右大族。黃初中，本郡反叛，遂沒入宮。明帝即位，甚見愛幸，拜為夫人。叔父立為騎都尉，從父芝為虎賁中郎將。帝疾困，遂立為皇后。齊王即位，尊后為皇太后，稱永寧宮，追封謚太后父滿為西都定侯，以立子建紹其爵。封太后母杜為郃陽君。芝遷散騎常侍、長水校尉，<span class="style7">魏略曰：諸郭之中，芝最壯直。先時自以他功封侯。</span>立，宣德將軍，皆封列侯。建兄德，出養甄氏。德及建俱為鎮護將軍，皆封列侯，並掌宿衞。值三主幼弱，宰輔統政，與奪大事，皆先咨啟於太后而後施行。毌丘儉、鍾會等作亂，咸假其命而以為辭焉。景元四年十二月崩，五年二月，葬高平陵西。<span class="style7">晉諸公贊曰：建安叔始，有器局而強問，泰始中疾薨。子嘏嗣，為給事中。</span></p>
<p>評曰：魏后妃之家，雖云富貴，未有若衰漢乘非其據，宰割朝政者也。鑒往易軌，於斯為美。追觀陳羣之議，棧潛之論，適足以為百王之規典，垂憲範乎後葉矣。</p>
<hr/>
</div>
<!-- end .main --></div>
<!-- end #main --></div>
</div>
</body></html>