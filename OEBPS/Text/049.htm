<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-三國志-卷四十九‧吳書四　劉繇太史慈士燮傳第四</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">　　
	<h1>卷四十九・吳書四　劉繇太史慈士燮傳第四</h1>
<hr/>
<p id="online_toc_0"><a class="gg-link" href="#online_toc_0" onclick="return changeColor(this);"></a> 　　　　劉繇傳</p>
<p id="online_toc_1"><a class="gg-link" href="#online_toc_1" onclick="return changeColor(this);"></a>劉繇字正禮，東萊牟平人也。齊孝王少子封牟平侯，子孫家焉。繇伯父寵，為漢太尉。<span class="style7">續漢書曰：繇祖父本，師受經傳，博學羣書，號為通儒。舉賢良方正，為般長，卒官。寵字祖榮，受父業，以經明行脩，舉孝廉，光祿大夫察四行，除東平陵令。視事數年，以母病棄官，百姓士民攀輿拒輪，充塞道路，車不得前，乃止亭，輕服潛遁，歸脩供養。後辟大將軍府，稍遷會稽太守，正身率下，郡中大治。徵入為將作大匠。山陰縣民去治數十里有若邪中在山谷間，五六老翁年皆七八十，聞寵遷，相率共送寵，人齎百錢。寵見，勞來曰：「父老何乃自苦遠來！」皆對曰：「山谷鄙老，生未嘗至郡縣。他時吏發求不去，民閒或夜不絕狗吠，竟夕民不得安。自明府下車以來，狗不夜吠，吏稀至民閒，年老遭值聖化，今聞當見棄去，故勠力來送。」寵謝之，為選受一大錢，故會稽號寵為取一錢太守。其清如是。寵前後歷二郡，八居九列，四登三事。家不藏賄，無重寶器，恒菲飲食，薄衣服，弊車羸馬，號為窶陋。三去相位，輒歸本土。往來京師，常下道脫驂過，人莫知焉。寵嘗欲止亭，亭吏止之曰：「整頓傳舍，以待劉公，不可得止。」寵因過去。其廉儉皆此類也。以老病卒于家。</span>繇兄岱，字公山，歷位侍中，兖州刺吏。<span class="style7">續漢書曰：繇父輿，一名方，山陽太守。岱、繇皆有雋才。　英雄記稱岱孝悌仁恕，以虛己受人。</span></p>
<p id="online_toc_2"><a class="gg-link" href="#online_toc_2" onclick="return changeColor(this);"></a>繇十九，從父韙為賊所劫質，繇篡取以歸，由是顯名。舉孝廉，為郎中，除下邑長。時郡守以貴戚託之，遂棄官去。州辟部濟南，濟南相中常侍子，貪穢不循，繇奏免之。平原陶丘洪薦繇，欲令舉茂才。刺史曰：「前年舉公山，柰何復舉正禮乎？」洪曰：「若明使君用公山於前，擢正禮於後，所謂御二龍於長塗，騁騏驥於千里，不亦可乎！」會辟司空掾，除侍御史，不就。避亂淮浦，詔書以為揚州刺史。時袁術在淮南，繇畏憚，不敢之州。欲南渡江，吳景、孫賁迎置曲阿。術圖為僭逆，攻沒諸郡縣。繇遣樊能、張英屯江邊以拒之。以景、賁術所授用，乃迫逐使去。於是術乃自置揚州刺史，與景、賁并力攻英、能等，歲餘不下。漢命加繇為牧，振武將軍，衆數萬人，孫策東渡，破英、能等。繇奔丹徒，<span class="style7">袁宏漢紀曰：劉繇將奔會稽，許子將曰：「會稽富實，策之所貪，且窮在海隅，不可往也。不如豫章，北連豫壤，西接荊州。若收合吏民，遣使貢獻，與曹兖州相聞，雖有袁公路隔在其間，其人豺狼，不能乆也。足下受王命，孟德、景升必相救濟。」繇從之。</span>遂泝江南保豫章，駐彭澤。笮融先至，<span class="style7">笮音壯力反。</span>殺太守朱皓，<span class="style7">獻帝春秋曰：是歲，繇屯彭澤，又使融助皓討劉表所用太守諸葛玄。許子將謂繇曰：「笮融出軍，不顧命名義者也。朱文明善推誠以信人，宜使密防之。」融到，果詐殺皓，代領郡事。</span>入居郡中。繇進討融，為融所破，更復招合屬縣，攻破融。融敗走入山，為民所殺，繇尋病卒，時年四十二。</p>
<p id="online_toc_3"><a class="gg-link" href="#online_toc_3" onclick="return changeColor(this);"></a>笮融者，丹楊人，初聚衆數百，往依徐州牧陶謙。謙使督廣陵、彭城運漕，遂放縱擅殺，坐斷三郡委輸以自入。乃大起浮圖祠，以銅為人，黃金塗身，衣以錦采，垂銅槃九重，下為重樓閣道，可容三千餘人，悉課讀佛經，令界內及旁郡人有好佛者聽受道，復其他役以招致之，由此遠近前後至者五千餘人戶。每浴佛，多設酒飯，布席於路，經數十里，民人來觀及就食且萬人，費以巨億計。曹公攻陶謙，徐土搔動，融將男女萬口，馬三千匹，走廣陵，廣陵太守趙昱待以賔禮。先是，彭城相薛禮為陶謙所偪，屯秣陵。融利廣陵之衆，因酒酣殺昱，放兵大略，因載而去。過殺禮，然後殺皓。</p>
<p id="online_toc_4"><a class="gg-link" href="#online_toc_4" onclick="return changeColor(this);"></a>後策西伐江夏，還過豫章，收載繇喪，善遇其家。王朗遺策書曰：「劉正禮昔初臨州，未能自達，實賴尊門為之先後，用能濟江成治，有所處定。踐境之禮，感分結意，情在終始。後以袁氏之嫌，稍更乖剌。更以同盟，還為讎敵，原其本心，實非所樂。康寧之後，常願渝平更成，復踐宿好。一爾分離，款意不昭，奄然殂隕，可為傷恨！知敦以厲薄，德以報怨，收骨育孤，哀亡愍存，捐旣往之猜，保六尺之託，誠深恩重分，美名厚實也。昔魯人雖有齊怨，不廢喪紀，春秋善之，謂之得禮，誠良史之所宜藉，鄉校之所歎聞。正禮元子，致有志操，想必有以殊異。威盛刑行，施之以恩，不亦優哉！」</p>
<p id="online_toc_5"><a class="gg-link" href="#online_toc_5" onclick="return changeColor(this);"></a>繇長子基，字敬輿，年十四，居繇喪盡禮，故吏餽餉，皆無所受。<span class="style7">吳書曰：基遭多難，嬰丁困苦，潛處味道，不以為戚。與羣弟居，常夜卧早起，妻妾希見其面。諸弟敬憚，事之猶父。不妄交游，門無雜賔。</span>姿容美好，孫權愛敬之。權為驃騎將軍，辟東曹掾，拜輔義校尉、建忠中郎。權為吳王，遷基大農。權嘗宴飲，騎都尉虞翻醉酒犯忤，權欲殺之，威怒甚盛，由基諫爭，翻以得免。權大暑時，嘗於舩中宴飲，於船樓上值雷雨，權以蓋自覆，又命覆基，餘人不得也。其見待如此。徙郎中令。權稱尊號，改為光祿勳，分平尚書事。年四十九卒。後權為子霸納基女，賜第一區，四時寵賜，與全、張比。基二弟，鑠、尚，皆騎都尉。</p>
<p id="online_toc_6"><a class="gg-link" href="#online_toc_6" onclick="return changeColor(this);"></a>　　　　太史慈傳</p>
<p id="online_toc_7"><a class="gg-link" href="#online_toc_7" onclick="return changeColor(this);"></a>太史慈字子義，東萊黃人也。少好學，仕郡奏曹史。會郡與州有隙，曲直未分，以先聞者為善。時州章已去，郡守恐後之，求可使者。慈年二十一，以選行，晨夜取道，到洛陽，詣公車門，見州吏始欲求通。慈問曰：「君欲通章邪？」吏曰：「然。」問：「章安在？」曰：「車上。」慈曰：「章題署得無誤邪？取來視之。」吏殊不知其東萊人也，因為取章。慈已先懷刀，便截敗之。吏踴躍大呼，言「人壞我章」！慈將至車間，與語曰：「向使君不以章相與，吾亦無因得敗之，是為吉凶禍福等耳，吾不獨受此罪。豈若默然俱出去，可以存易亡，無事俱就刑辟。」吏言：「君為郡敗吾章，已得如意，欲復亡為？」慈荅曰：「初受郡遣，但來視章通與未耳。吾用意太過，乃相敗章。今還，亦恐以此見譴怒，故俱欲去爾。」吏然慈言，即日俱去。慈旣與出城，因遁還通郡章。州家聞之，更遣吏通章，有司以格章之故不復見理，州受其短。由是知名，而為州家所疾，恐受其禍，乃避之遼東。</p>
<p id="online_toc_8"><a class="gg-link" href="#online_toc_8" onclick="return changeColor(this);"></a>北海相孔融聞而奇之，數遣人訊問其母，并致餉遺。時融以黃巾寇暴，出屯都昌，為賊管亥所圍。慈從遼東還，母謂慈曰：「汝與孔北海未嘗相見，至汝行後，贍恤殷勤，過於故舊，今為賊所圍，汝宜赴之。」慈留三日，單步徑至都昌。時圍尚未密，夜伺間隙，得入見融，因求兵出斫賊。融不聽，欲待外救。外救未有至者，而圍日偪。融欲告急平原相劉備，城中人無由得出，慈自請求行。融曰：「今賊圍甚密，衆人皆言不可，卿意雖壯，無乃實難乎？」慈對曰：「昔府君傾意於老母，老母感遇，遣慈赴府君之急，固以慈有可取，而來必有益也。今衆人言不可，慈亦言不可，豈府君愛顧之義，老母遣慈之意邪？事已急矣，願府君無疑。」融乃然之。於是嚴行蓐食，須明，便帶鞬攝弓上馬，將兩騎自隨，各作一的持之，開門直出。外圍下左右人並驚駭，兵馬互出。慈引馬至城下塹內，植所持的各一，出射之，射之畢，徑入門。明晨復如此，圍下人或起或卧，慈復植的，射之畢，復入門。明晨復出如此，無復起者，於是下鞭馬直突圍中馳去。比賊覺知，慈行已過，又射殺數人，皆應弦而倒，故無敢追者。遂到平原，說備曰：「慈，東萊之鄙人也，與孔北海親非骨肉，比非鄉黨，特以名志相好，有分災共患之義。今管亥暴亂，北海被圍，孤窮無援，危在旦夕。以君有仁義之名，能救人之急，故北海區區，延頸恃仰，使慈冒白刃，突重圍，從萬死之中自託於君，惟君所以存之。」備斂容荅曰：「孔北海知世間有劉備邪！」即遣精兵三千人隨慈。賊聞兵至，解圍散走。融旣得濟，益奇貴慈，曰：「卿吾之少友也。」事畢，還啟其母，母曰：「我喜汝有以報孔北海也。」</p>
<p id="online_toc_9"><a class="gg-link" href="#online_toc_9" onclick="return changeColor(this);"></a>楊州刺史劉繇與慈同郡，慈自遼東還，未與相見，暫渡江到曲阿見繇，未去，會孫策至。或勸繇可以慈為大將軍，繇曰：「我若用子義，許子將不當笑我邪？」但使慈偵視輕重。時獨與一騎卒遇策。策從騎十三，皆韓當、宋謙、黃蓋輩也。慈便前鬬，正與策對。策刺慈馬，而擥得慈項上手戟，慈亦得策兜鍪。會兩家兵騎並各來赴，於是解散。</p>
<p id="online_toc_10"><a class="gg-link" href="#online_toc_10" onclick="return changeColor(this);"></a>慈當與繇俱奔豫章，而遁於蕪湖，亡入山中，稱丹楊太守。是時，策已平定宣城以東，惟涇以西六縣未服。慈因進住涇縣，立屯府，大為山越所附。策躬自攻討，遂見囚執。策即解縛，捉其手曰：「寧識神亭時邪？若卿爾時得我云何？」慈曰：「未可量也。」策大笑曰：「今日之事，當與卿共之。」<span class="style7">吳歷云：慈於神亭戰敗，為策所執。策素聞其名，即解縛請見，咨問進取之術。慈荅曰：「破軍之將，不足與論事。」策曰：「昔韓信定計於廣武，今策決疑於仁者，君何辭焉？」慈曰：「州軍新破，士卒離心，若儻分散，難復合聚；欲出宣恩安集，恐不合尊意。」策長跪荅曰：「誠本心所望也。明日中，望君來還。」諸將皆疑，策曰：「太史子義，青州名士，以信義為先，終不欺策。」明日，大請諸將，豫設酒食，立竿視影。日中而慈至，策大恱，常與參論諸軍事。　臣松之案；吳歷云慈於神亭戰敗，為策所得，與本傳大異，疑為謬誤。　江表傳曰：策問慈曰：「聞卿昔為太守劫州章，赴文舉，詣玄德，皆有烈義，天下智士也，但所託未得其人耳。射鈎斬袪，古人不嫌。孤是卿知己，勿憂不如意也。」出教曰：「龍欲騰翥，先階尺木者也。」</span>即署門下督，還吳授兵，拜折衝中郎將。後劉繇亡於豫章，士衆萬餘人未有所附，策命慈往撫安焉。<span class="style7">江表傳曰：策謂慈曰：「劉牧往責吾為袁氏攻廬江，其意頗猥，理恕不足。何者？先君手下兵數千餘人，盡在公路許。孤志在立事，不得不屈意於公路，求索故兵，再往纔得千餘人耳。仍令孤攻廬江，爾時事勢，不得不為行。但其後不遵臣節，自棄作邪僭事，諫之不從。丈夫義交，苟有大故，不得不離，孤交求公路及絕之本末如此。今劉繇喪亡，恨不及其生時與共論辯。今兒子在豫章，不知華子魚待遇何如，其故部曲復依隨之否？卿則州人，昔又從事，寧能往視其兒子，並宣孤意於其部曲？部曲樂來者便與俱來，不樂來者且安慰之。并觀察子魚所以牧禦方規何似，視廬陵、鄱陽人民親附之否？卿手下兵，宜將多少，自由意。」慈對曰：「慈有不赦之罪，將軍量同桓、文，待遇過望。古人報生以死，期於盡節，沒而後已。今並息兵，兵不宜多，將數十人，自足以往還也。」</span>左右皆曰：「慈必北去不還。」策曰：「子義捨我，當復與誰？」餞送昌門，把腕別曰：「何時能還？」荅曰：「不過六十日。」果如期而反。<span class="style7">江表傳曰：策初遣慈，議者紛紜，謂慈未可信，或云與華子魚州里，恐留彼為籌策，或疑慈西託黃祖，假路還北，多言遣之非計。策曰：「諸君語皆非也，孤斷之詳矣。太史子義雖氣勇有膽烈，然非縱橫之人。其心有士謨，志經道義，貴重然諾，一以意許知己，死亡不相負，諸君勿復憂也。」慈從豫章還，議者乃始服。慈見策曰：「華子魚良德也，然非籌略才，無他方規，自守而已。又丹楊僮芝自擅廬陵，詐言被詔書為太守。鄱陽民帥別立宗部，阻兵守界，不受子魚所遣長吏，言『我以別立郡，須漢遣真太守來，當迎之耳』。子魚不但不能諧廬陵、鄱陽，近自海昏有上繚壁，有五六千家相結聚作宗伍，惟輸租布於郡耳，發召一人遂不可得，子魚亦覩視之而已。」策拊掌大笑，乃有兼并之志矣。頃之，遂定豫章。</span></p>
<p id="online_toc_11"><a class="gg-link" href="#online_toc_11" onclick="return changeColor(this);"></a>劉表從子磐，驍勇，數為寇於艾、西安諸縣。策於是分海昏、建昌左右六縣，以慈為建昌都尉，治海昏，并督諸將拒磐。磐絕跡不復為寇。</p>
<p id="online_toc_12"><a class="gg-link" href="#online_toc_12" onclick="return changeColor(this);"></a>慈長七尺七寸，美鬚髯，猨臂善射，弦不虛發。嘗從策討麻保賊，賊於屯裏緣樓上行詈，以手持樓棼，慈引弓射之，矢貫手着棼，圍外萬人莫不稱善。其妙如此。曹公聞其名，遺慈書，以篋封之，發省無所道，而但貯當歸。孫權統事，以慈能制磐，遂委南方之事。年四十一，建安十一年卒。<span class="style7">吳書曰：慈臨亡，歎息曰：「丈夫生世，當帶七尺之劒，以升天子之階。今所志未從，柰何而死乎！」權甚悼惜之。</span>子享，官至越騎校尉。<span class="style7">吳書曰：享字元復，歷尚書、吳郡太守。</span></p>
<p id="online_toc_13"><a class="gg-link" href="#online_toc_13" onclick="return changeColor(this);"></a>　　　　士燮</p>
<p id="online_toc_14"><a class="gg-link" href="#online_toc_14" onclick="return changeColor(this);"></a>士燮字威彥，蒼梧廣信人也。其先本魯國汶陽人，至王莽之亂，避地交州。六世至燮父賜，桓帝時為日南太守。燮少游學京師，事潁川劉子奇，治左氏春秋。察孝廉，補尚書郎，公事免官。父賜喪闋後，舉茂才，除巫令，遷交阯太守。</p>
<p id="online_toc_15"><a class="gg-link" href="#online_toc_15" onclick="return changeColor(this);"></a>弟壹，初為郡督郵。刺史丁宮徵還京都，壹侍送勤恪，宮感之，臨別謂曰：「刺史若待罪三事，當相辟也。」後宮為司徒，辟壹。比至，宮已免，黃琬代為司徒，甚禮遇壹。董卓作亂，壹亡歸鄉里。<span class="style7">吳書曰：琬與卓相害，而壹盡心於琬，甚有聲稱。卓惡之，乃署教曰：「司徒掾士壹，不得除用。」故歷年不遷。會卓入關，壹乃亡歸。</span>交州刺史朱符為夷賊所殺，州郡擾亂。燮乃表壹領合浦太守，次弟徐聞令䵋領九真太守，<span class="style7">䵋音于鄙反，見字林。</span>䵋弟武，領南海太守。</p>
<p id="online_toc_16"><a class="gg-link" href="#online_toc_16" onclick="return changeColor(this);"></a>燮體器寬厚，謙虛下士，中國士人往依避難者以百數。耽玩春秋，為之注解。陳國袁徽與尚書令荀彧書曰：「交阯士府君旣學問優博，又達於從政，處大亂之中，保全一郡，二十餘年疆埸無事，民不失業，羈旅之徒，皆蒙其慶，雖竇融保河西，曷以加之？官事小闋，輒玩習書傳，春秋左氏傳尤簡練精微，吾數以咨問傳中諸疑，皆有師說，意思甚密。又尚書兼通古今，大義詳備。聞京師古今之學是非忿爭，今欲條左氏、尚書長義上之。」其見稱如此。</p>
<p id="online_toc_17"><a class="gg-link" href="#online_toc_17" onclick="return changeColor(this);"></a>燮兄弟並為列郡，雄長一州，偏在萬里，威尊無上。出入鳴鍾磬，備具威儀，笳簫鼓吹，車騎滿道，胡人夾轂焚燒香者常有數十。妻妾乘輜軿，子弟從兵騎，當時貴重，震服百蠻，尉他不足踰也。<span class="style7">葛洪神仙傳曰：燮甞病死，已三日，仙人董奉以一丸藥與服，以水含之，捧其頭，搖捎之，食頃，即開目動手，顏色漸復，半日能起坐，四日復能語，遂復常。奉字昌異，侯官人也。</span>武先病沒。</p>
<p id="online_toc_18"><a class="gg-link" href="#online_toc_18" onclick="return changeColor(this);"></a>朱符死後，漢遣張津為交州刺史，津後又為其將區景所殺，而荊州牧劉表遣零陵賴恭代津。是時蒼梧太守史璜死，表又遣吳巨代之，與恭俱至。漢聞張津死，賜燮璽書曰：「交州絕域，南帶江海，上恩不宣，下義壅隔，知逆賊劉表又遣賴恭闚看南土，今以燮為綏南中郎將，董督七郡，領交阯太守如故。」後燮遣吏張旻奉貢詣京都，是時天下喪亂，道路斷絕，而燮不廢貢職，特復下詔拜安遠將軍，封龍度亭侯。後巨與恭相失，舉兵逐恭，恭走還零陵。</p>
<p id="online_toc_19"><a class="gg-link" href="#online_toc_19" onclick="return changeColor(this);"></a>建安十五年，孫權遣步隲為交州刺史。隲到，燮率兄弟奉承節度。而吳巨懷異心，隲斬之。權加燮為左將軍。建安末年，燮遣子廞入質，權以為武昌太守，燮、壹諸子在南者，皆拜中郎將。燮又誘導益州豪姓雍闓等，率郡人民使遙東附，權益嘉之，遷衞將軍，封龍編侯，弟壹偏將軍，都鄉侯。燮每遣使詣權，致雜香細葛，輒以千數，明珠、大貝、流離、翡翠、瑇瑁、犀、象之珍，奇物異果，蕉、邪、龍眼之屬，無歲不至。壹時貢馬凡數百匹。權輒為書，厚加寵賜，以荅慰之。燮在郡四十餘歲，黃武五年，年九十卒。</p>
<p id="online_toc_20"><a class="gg-link" href="#online_toc_20" onclick="return changeColor(this);"></a>權以交阯縣遠，乃分合浦以北為廣州，呂岱為刺史；交阯以南為交州，戴良為刺史。又遣陳時代燮為交阯太守。岱留南海，良與時俱前行到合浦，而燮子徽自署交阯太守，發宗兵拒良。良留合浦。交阯桓鄰，燮舉吏也，叩頭諫徽使迎良，徽怒，笞殺鄰。鄰兄治子發又合宗兵擊徽，徽閉門城守，治等攻之數月不能下，乃約和親，各罷兵還。而呂岱被詔誅徽，自廣州將兵晝夜馳入，過合浦，與良俱前。壹子中郎將匡與岱有舊，岱署匡師友從事，先移書交阯，告喻禍福，又遣匡見徽，說令服罪，雖失郡守，保無他憂。岱尋匡後至，徽兄祗，弟幹、頌等六人肉袒奉迎。岱謝令復服，前至郡下。明旦早施帳幔，請徽兄弟以次入，賔客滿坐。岱起，擁節讀詔書，數徵罪過，左右因反縛以出，即皆伏誅，傳首詣武昌。<span class="style7">孫盛曰：夫柔遠能邇，莫善於信；保大定功，莫善於義。故齊桓創基，德彰於柯會；晉文始伯，義顯於伐原。故能九合一匡，世主夏盟，令問長世，貽範百王。呂岱師友士匡，使通信誓，徽兄弟肉袒，推心委命，岱因滅之，以要功利，君子是以知孫權之不能遠略，而呂氏之祚不延者也。</span>壹、䵋、匡後出，權原其罪，及燮質子廞，皆免為庶人。數歲，壹、䵋坐法誅。廞病卒，無子，妻寡居，詔在所月給俸米，賜錢四十萬。</p>
<p id="online_toc_21"><a class="gg-link" href="#online_toc_21" onclick="return changeColor(this);"></a>評曰：劉繇藻厲名行，好尚臧否，至於擾攘之時，據萬里之土，非其長也。太史慈信義篤烈，有古人之分。士燮作守南越，優游終世，至子不慎，自貽凶咎，蓋庸才玩富貴而恃阻險，使之然也。                  </p>
</div>
<!-- end .main --></div>
<!-- end #main --></div>
</div>
</body></html>