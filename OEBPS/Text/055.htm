<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">三國志-卷五十五・吳書十　程黃韓蔣周陳董甘凌徐潘丁傳第十</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature"><h1>卷五十五・吳書十　程黃韓蔣周陳董甘凌徐潘丁傳第十</h1>
<hr/>
<p id="p0"><a class="gg-link" href="#p0" onclick="return changeColor(this);"></a> 　　　　程普傳</p>
<p id="p1"><a class="gg-link" href="#p1" onclick="return changeColor(this);"></a>程普字德謀，右北平土垠人也。初為州郡吏，有容貌計略，善於應對。從孫堅征伐，討黃巾於宛、鄧，破董卓於陽人，攻城野戰，身被創夷。</p>
<p id="p2"><a class="gg-link" href="#p2" onclick="return changeColor(this);"></a>堅薨，復隨孫策在淮南，從攻廬江，拔之，還俱東渡。策到橫江、當利，破張英、于麋等，轉下秣陵、湖熟、句容、曲阿，普皆有功，增兵二千，騎五十匹。進破烏程、石木、波門、陵傳、餘杭，普功為多。策入會稽，以普為吳郡都尉，治錢唐。後徙丹楊都尉，居石城。復討宣城、涇、安吳、陵陽、春穀諸賊，皆破之。策甞攻祖郎，大為所圍，普與一騎共蔽扞策，驅馬疾呼，以矛突賊，賊披，策因隨出。後拜盪寇中郎將，領零陵太守，從討劉勳於尋陽，進攻黃祖於沙羨，還鎮石城。</p>
<p id="p3"><a class="gg-link" href="#p3" onclick="return changeColor(this);"></a>策薨，與張昭等共輔孫權，遂周旋三郡，平討不服。又從征江夏，還過豫章，別討樂安。樂安平定，代太史慈備海昏，與周瑜為左右督，破曹公於烏林，又進攻南郡，走曹仁。拜裨將軍，領江夏太守，治沙羨，食四縣。</p>
<p id="p4"><a class="gg-link" href="#p4" onclick="return changeColor(this);"></a>先出諸將，普最年長，時人皆呼程公。性好施與，喜士大夫。周瑜卒，代領南郡太守。權分荊州與劉備，普復還領江夏，遷盪寇將軍，卒。<span class="style7">吳書曰：普殺叛者數百人，皆使投火，即日病癘，百餘日卒。</span>權稱尊號，追論普功，封子咨為亭侯。</p>
<p id="p5"><a class="gg-link" href="#p5" onclick="return changeColor(this);"></a>　　　　黃蓋傳</p>
<p id="p6"><a class="gg-link" href="#p6" onclick="return changeColor(this);"></a>黃蓋字公覆，零陵泉陵人也。<span class="style7">吳書曰：故南陽太守黃子廉之後也，枝葉分離，自祖遷于零陵，遂家焉。蓋少孤，嬰丁凶難，辛苦備甞，然有壯志，雖處貧賤，不自同於凡庸，常以負薪餘閑，學書疏，講兵事。</span>初為郡吏，察孝廉，辟公府。孫堅舉義兵，蓋從之。堅南破山賊，北走董卓，拜蓋別部司馬。堅薨，蓋隨策及權，擐甲周旋，蹈刃屠城。</p>
<p id="p7"><a class="gg-link" href="#p7" onclick="return changeColor(this);"></a>諸山越不賔，有寇難之縣，輙用蓋為守長。石城縣吏，特難檢御，蓋乃署兩掾，分主諸曹。教曰：「令長不德，徒以武功為官，不以文吏為稱。今賊寇未平，有軍旅之務，一以文書委付兩掾，當檢攝諸曹，糾擿謬誤。兩掾所署，事入諾出，若有姦欺，終不加以鞭杖，宜各盡心，無為衆先。」初皆怖威，夙夜恭職；久之，吏以蓋不視文書，漸容人事。蓋亦嫌外懈怠，時有所省，各得兩掾不奉法數事。乃悉請諸掾吏，賜酒食，因出事詰問。兩掾辭屈，皆叩頭謝罪。蓋曰：「前已相勑，終不以鞭杖相加，非相欺也。」遂殺之。縣中震慄。後轉春穀長，尋陽令。凡守九縣，所在平定。遷丹楊都尉，抑彊扶弱，山越懷附。</p>
<p id="p8"><a class="gg-link" href="#p8" onclick="return changeColor(this);"></a>蓋姿貌嚴毅，善於養衆，每所征討，士卒皆爭為先。建安中，隨周瑜拒曹公於赤壁，建策火攻，語在瑜傳。<span class="style7">吳書曰：赤壁之役，蓋為流矢所中，時寒墮水，為吳軍人所得，不知其蓋也，置廁牀中。蓋自彊以一聲呼韓當，當聞之，曰：「此公覆聲也。」向之垂涕，解易其衣，遂以得生。</span>拜武鋒中郎將。武陵蠻夷反亂，攻守城邑，乃以蓋領太守。時郡兵才五百人，自以不敵，因開城門，賊半入，乃擊之，斬首數百，餘皆奔走，盡歸邑落。誅討魁帥，附從者赦之。自春訖夏，寇亂盡平，諸幽邃巴、醴、由、誕邑侯君長，皆改操易節，奉禮請見，郡境遂清。後長沙益陽縣為山賊所攻，蓋又平討。加偏將軍，病卒于官。</p>
<p id="p9"><a class="gg-link" href="#p9" onclick="return changeColor(this);"></a>蓋當官決斷，事無留滯，國人思之。<span class="style7">吳書曰：又圖畫蓋形，四時祠祭。</span>及權踐阼，追論其功，賜子柄爵關內侯。</p>
<p id="p10"><a class="gg-link" href="#p10" onclick="return changeColor(this);"></a>　　　　韓當傳</p>
<p id="p11"><a class="gg-link" href="#p11" onclick="return changeColor(this);"></a>韓當字義公，遼西令支人也。<span class="style7">令音郎定反。支音巨兒反。</span>以便弓馬，有膂力，幸於孫堅，從征伐周旋，數犯危難，陷敵擒虜，為別部司馬。<span class="style7">吳書曰：當勤苦有功，以軍旅陪隷，分於英豪，故爵位不加。終於堅世，為別部司馬。</span>及孫策東渡，從討三郡，遷先登校尉，授兵二千，騎五十匹。從征劉勳，破黃祖，還討鄱陽，領樂安長，山越畏服。後以中郎將與周瑜等拒破曹公，又與呂蒙襲取南郡，遷偏將軍，領永昌太守。宜都之役，與陸遜、朱然等共攻蜀軍於涿鄉，大破之，徙威烈將軍，封都亭侯。曹真攻南郡，當保東南。在外為帥，厲將士同心固守，又敬望督司，奉遵法令，權善之。黃武二年，封石城侯，遷昭武將軍，領冠軍太守，後又加都督之號。將敢死及解煩兵萬人，討丹楊賊，破之。會病卒，子綜襲侯領兵。</p>
<p id="p12"><a class="gg-link" href="#p12" onclick="return changeColor(this);"></a>其年，權征石陽，以綜有憂，使守武昌，而綜淫亂不軌。權雖以父故不問，綜內懷懼，<span class="style7">吳書曰：綜欲叛，恐左右不從，因諷使劫略，示欲饒之，轉相放效，為行旅大患。後因詐言被詔，以部曲為寇盜見詰讓，云「將吏以下，當並收治」，又言恐罪自及。左右因曰：「惟當去耳。」遂共圖計，以當葬父，盡呼親戚姑姊，悉以嫁將吏，所幸婢妾，皆賜與親近，殺牛飲酒歃血，與共盟誓。</span>載父喪，將母家屬部曲男女數千人奔魏。魏以為將軍，封廣陽侯。數犯邊境，殺害人民，權常切齒。東興之役，綜為前鋒，軍敗身死，諸葛恪斬送其首，以白權廟。</p>
<p id="p13"><a class="gg-link" href="#p13" onclick="return changeColor(this);"></a>　　　　蔣欽傳</p>
<p id="p14"><a class="gg-link" href="#p14" onclick="return changeColor(this);"></a>蔣欽字公弈，九江壽春人也。孫策之襲袁術，欽隨從給事。及策東渡，拜別部司馬，授兵。與策周旋，平定三郡，又從定豫章。調授葛陽尉，歷三縣長，討平盜賊，遷西部都尉。會稽冶賊呂合、秦狼等為亂，欽將兵討擊，遂禽合、狼，五縣平定，徙討越中郎將，以涇拘、昭陽為奉邑。賀齊討黝賊，欽督萬兵，與齊并力，黝賊平定。從征合肥，魏將張遼襲權於津北，欽力戰有功，遷盪寇將軍，領濡須督。後召還都，拜津右護軍，典領辭訟。</p>
<p id="p15"><a class="gg-link" href="#p15" onclick="return changeColor(this);"></a>權甞入其堂內，母踈帳縹被，妻妾布裙。權歎其在貴守約，即勑御府為母作錦被，改易帷帳，妻妾衣服悉皆錦繡。</p>
<p id="p16"><a class="gg-link" href="#p16" onclick="return changeColor(this);"></a>初，欽屯宣城，甞討豫章賊。蕪湖令徐盛收欽屯吏，表斬之，權以欽在遠不許，盛由是自嫌於欽。曹公出濡須，欽與呂蒙持諸軍節度。盛常畏欽因事害己，而欽每稱其善。盛旣服德，論者美焉。<span class="style7">江表傳曰：權謂欽曰：「盛前白卿，卿今舉盛，欲慕祁奚邪？」欽對曰：「臣聞公舉不挾私怨，盛忠而勤彊，有膽略器用，好萬人督也。今大事未定，臣當助國求才，豈敢挾私恨以蔽賢乎！」權嘉之。</span></p>
<p id="p17"><a class="gg-link" href="#p17" onclick="return changeColor(this);"></a>權討關羽，欽督水軍入沔，還，道病卒。權素服舉哀，以蕪湖民二百戶、田二百頃，給欽妻子。子壹封宣城侯，領兵拒劉備有功，還赴南郡，與魏交戰，臨陣卒。壹無子，弟休領兵，後有罪失業。</p>
<p id="p18"><a class="gg-link" href="#p18" onclick="return changeColor(this);"></a>　　　　周泰傳</p>
<p id="p19"><a class="gg-link" href="#p19" onclick="return changeColor(this);"></a>周泰字幼平，九江下蔡人也。與蔣欽隨孫策為左右，服事恭敬，數戰有功。策入會稽，署別部司馬，授兵。權愛其為人，請以自給。策討六縣山賊，權住宣城，使士自衞，不能千人，意尚忽略，不治圍落，而山賊數千人卒至。權始得上馬，而賊鋒刃已交於左右，或斫中馬鞌，衆莫能自定。惟泰奮激，投身衞權，膽氣倍人，左右由泰並能就戰。賊旣解散，身被十二創，良乆乃蘇。是日無泰，權幾危殆。策深德之，補春穀長。後從攻皖，及討江夏，還過豫章，復補宜春長，所在皆食其征賦。</p>
<p id="p20"><a class="gg-link" href="#p20" onclick="return changeColor(this);"></a>從討黃祖有功。後與周瑜、程普拒曹公於赤壁，攻曹仁於南郡。荊州平定，將兵屯岑。曹公出濡須，泰復赴擊，曹公退，留督濡須，拜平虜將軍。時朱然、徐盛等皆在所部，並不伏也，權特為案行至濡須鄔，因會諸將，大為酣樂。權自行酒到泰前，命泰解衣，權手自指其創痕，問以所起。泰輒記昔戰鬬處以對，畢，使復服，歡讌極夜。其明日，遣使者授以御蓋。<span class="style7">江表傳曰：權把其臂，因流涕交連，字之曰：「幼平，卿為孤兄弟戰如熊虎，不惜軀命，被創數十，膚如刻畫，孤亦何心不待卿以骨肉之恩，委卿以兵馬之重乎！卿吳之功臣，孤當與卿同榮辱，等休戚。幼平意快為之，勿以寒門自退也。」即勑以己常所用御幘青縑蓋賜之。坐罷，住駕，使泰以兵馬導從出，鳴鼓角作鼓吹。</span>於是盛等乃伏。</p>
<p id="p21"><a class="gg-link" href="#p21" onclick="return changeColor(this);"></a>後權破關羽，欲進圖蜀，拜泰漢中太守、奮威將軍，封陵陽侯。黃武中卒。</p>
<p id="p22"><a class="gg-link" href="#p22" onclick="return changeColor(this);"></a>子邵以騎都尉領兵。曹仁出濡須，戰有功，又從攻破曹休，進位裨將軍，黃龍二年卒。弟承領兵襲侯。</p>
<p id="p23"><a class="gg-link" href="#p23" onclick="return changeColor(this);"></a>　　　　陳武傳</p>
<p id="p24"><a class="gg-link" href="#p24" onclick="return changeColor(this);"></a>陳武字子烈，廬江松滋人。孫策在壽春，武往脩謁，時年十八，長七尺七寸，因從渡江，征討有功，拜別部司馬。策破劉勳，多得廬江人，料其精銳，乃以武為督，所向無前。及權統事，轉督五校。仁厚好施，鄉里遠方客多依託之。尤為權所親愛，數至其家。累有功勞，進位偏將軍。建安二十年，從擊合肥，奮命戰死。權哀之，自臨其葬。<span class="style7">江表傳曰：權命以其愛妾殉葬，復客二百家。　孫盛曰：昔三良從秦穆師以之不征；魏妾旣出，杜回以之僵仆。禍福之報，如此之效也。權仗計任術，以生從死，世祚之促，不亦宜乎！</span></p>
<p id="p25"><a class="gg-link" href="#p25" onclick="return changeColor(this);"></a>子脩有武風，年十九，權召見獎厲，拜別部司馬，授兵五百人。時諸新兵多有逃叛，而脩撫循得意，不失一人。權奇之，拜為校尉。建安末，追錄功臣後，封脩都亭侯，為解煩督。黃龍元年卒。</p>
<p id="p26"><a class="gg-link" href="#p26" onclick="return changeColor(this);"></a>弟表，字文奧，武庶子也，少知名，與諸葛恪、顧譚、張休等並侍東宮，皆共親友。尚書曁豔亦與表善，後豔遇罪，時人咸自營護，信厚言薄，表獨不然，士以此重之。徙太子中庶子，拜翼正都尉。兄脩亡後，表母不肯事脩母，表謂其母曰：「兄不幸早亡，表統家事，當奉嫡母。母若能為表屈情，承順嫡母者，是至願也；若母不能，直當出別居耳。」表於大義公正如此。由是二母感寤雍穆。表以父死敵場，求用為將，領兵五百人。表欲得戰士之力，傾意接待，士皆愛附，樂為用命。時有盜官物者，疑無難士施明。明素壯悍，收考極毒，惟死無辭，廷尉以聞。權以表能得健兒之心，詔以明付表，使自以意求其情實。表便破械沐浴，易其衣服，厚設酒食，歡以誘之。明乃首服，具列支黨。表以狀聞。權奇之，欲全其名，特為赦明，誅戮其黨。遷表為無難右部督，封都亭侯，以繼舊爵。表皆陳讓，乞以傳脩子延，權不許。嘉禾三年，諸葛恪領丹楊太守，討平山越，以表領新安都尉，與恪參勢。初，表所受賜復人得二百家，在會稽新安縣。表簡視其人，皆堪好兵，乃上疏陳讓，乞以還官，充足精銳。詔曰：「先將軍有功於國，國家以此報之，卿何得辭焉？」表乃稱曰：「今除國賊，報父之仇，以人為本。空枉此勁銳以為僮僕，非表志也。」皆輒料取以充部伍。所在以聞，權甚嘉之。下郡縣，料正戶羸民以補其處。表在官三年，廣開降納，得兵萬餘人。事捷當出，會鄱陽民吳遽等為亂，攻沒城郭，屬縣搖動，表便越界赴討，遽以破敗，遂降。陸遜拜表偏將軍，進封都鄉侯，北屯章阬。年三十四卒。家財盡於養士，死之日，妻子露立，太子登為起屋宅。子敖年十七，拜別部司馬，授兵四百人。敖卒，脩子延復為司馬代敖。延弟永，將軍，封侯。始施明感表，自變行為善，遂成健將，致位將軍。</p>
<p id="p27"><a class="gg-link" href="#p27" onclick="return changeColor(this);"></a>　　　　董襲傳</p>
<p id="p28"><a class="gg-link" href="#p28" onclick="return changeColor(this);"></a>董襲字元代，會稽餘姚人，長八尺，武力過人。<span class="style7">謝承後漢書稱襲志節慷慨，武毅猛烈。</span>孫策入郡，襲迎於高遷亭，策見而偉之，到署門下賊曹。時山陰宿賊黃龍羅、周勃聚黨數千人，策自出討，襲身斬羅、勃首，還拜別部司馬，授兵數千，遷揚武都尉。從策攻皖，又討劉勳於尋陽，伐黃祖於江夏。</p>
<p id="p29"><a class="gg-link" href="#p29" onclick="return changeColor(this);"></a>策薨，權年少，初統事，太妃憂之，引見張昭及襲等，問江東可保安不，襲對曰：「江東地勢有山川之固，而討逆明府恩德在民。討虜承基，大小用命，張昭秉衆事，襲等為爪牙，此地利人和之時也，萬無所憂。」衆皆壯其言。</p>
<p id="p30"><a class="gg-link" href="#p30" onclick="return changeColor(this);"></a>鄱陽賊彭虎等衆數萬人，襲與凌統、步隲、蔣欽各別分討。襲所向輒破，虎等望見旌旗，便散走，旬日盡平，拜威越校尉，遷偏將軍。</p>
<p id="p31"><a class="gg-link" href="#p31" onclick="return changeColor(this);"></a>建安十三年，權討黃祖。祖橫兩蒙衝挾守沔口，以栟閭大紲繫石為矴，上有千人，以弩交射，飛矢雨下，軍不得前。襲與凌統俱為前部，各將敢死百人，人被兩鎧，乘大舸船，突入蒙衝裏。襲身以刀斷兩紲，蒙衝乃橫流，大兵遂進。祖便開門走，兵追斬之。明日大會，權舉觴屬襲曰：「今日之會，斷紲之功也。」</p>
<p id="p32"><a class="gg-link" href="#p32" onclick="return changeColor(this);"></a>曹公出濡須，襲從權赴之，使襲督五樓船住濡須口。夜卒暴風，五樓船傾覆，左右散走舸，乞使襲出。襲怒曰：「受將軍任，在此備賊，何等委去也，敢復言此者斬！」於是莫敢干。其夜船敗，襲死。權改服臨殯，供給甚厚。</p>
<p id="p33"><a class="gg-link" href="#p33" onclick="return changeColor(this);"></a>　　　　甘寧傳</p>
<p id="p34"><a class="gg-link" href="#p34" onclick="return changeColor(this);"></a>甘寧字興霸，巴郡臨江人也。<span class="style7">吳書曰：寧本南陽人，其先客於巴郡。寧為吏舉計掾，補蜀郡丞，頃之，棄官歸家。</span>少有氣力，好游俠，招合輕薄少年，為之渠帥；羣聚相隨，挾持弓弩，負毦帶鈴，民聞鈴聲，即知是寧。<span class="style7">吳書曰：寧輕俠殺人，藏舍亡命，聞於郡中。其出入，步則陳車騎，水則連輕舟，侍從被文繡，所如光道路，住止常以繒錦維舟，去或割棄，以示奢也。</span>人與相逢，及屬城長吏，接待隆厚者乃與交歡；不爾，即放所將奪其資貨，於長吏界中有所賊害，作其發負，至二十餘年。止不攻劫，頗讀諸子，乃往依劉表，因居南陽，不見進用，後轉託黃祖，祖又以凡人畜之。<span class="style7">吳書曰：寧將僮客八百人就劉表。表儒人，不習軍事。時諸英豪各各起兵，寧觀表事勢，終必無成，恐一朝土崩，并受其禍，欲東入吳。黃祖在夏口，軍不得過，乃留依祖，三年不禮之。權討祖，祖軍敗奔走，追兵急，寧以善射，將兵在後，射殺校尉凌操。祖旣得免，軍罷還營，待寧如初。祖都督蘇飛數薦寧，祖不用，令人化誘其客，客稍亡。寧欲去，恐不獲免，獨憂悶不知所出。飛知其意，乃要寧，為之置酒，謂曰：「吾薦子者數矣，主不能用。日月逾邁，人生幾何，宜自遠圖，庶遇知己。」寧良乆乃曰：「雖有其志，未知所由。」飛曰：「吾欲白子為邾長，於是去就，孰與臨阪轉丸乎？」寧曰：「幸甚。」飛白祖，聽寧之縣。招懷亡客并義從者，得數百人。</span></p>
<p id="p35"><a class="gg-link" href="#p35" onclick="return changeColor(this);"></a>於是歸吳。周瑜、呂蒙皆共薦達，孫權加異，同於舊臣。寧陳計曰：「今漢祚日微，曹操彌憍，終為篡盜。南荊之地。山陵形便，江川流通，誠是國之西勢也。寧已觀劉表，慮旣不遠，兒子又劣，非能承業傳基者也。至尊當早規之，不可後操圖之。圖之之計，宜先取黃祖。祖今年老，昏耄已甚，財穀並乏，左右欺弄，務於貨利，侵求吏士，吏士心怨，舟船戰具頓廢不脩，怠於耕農，軍無法伍。至尊今往，其破可必。一破祖軍，鼓行而西，西據楚關，大勢彌廣，即可漸規巴蜀。」權深納之。張昭時在坐，難曰：「吳下業業，若軍果行，恐必致亂。」寧謂昭曰：「國家以蕭何之任付君，君居守而憂亂，奚以希慕古人乎？」權舉酒屬寧曰：「興霸，今年行討，如此酒矣，決以付卿。卿但當勉建方略，令必克祖，則卿之功，何嫌張長史之言乎。」權遂西，果禽祖，盡獲其士衆。遂授寧兵，屯當口<span class="style7">吳書曰：初，權破祖，先作兩函，欲以盛祖及蘇飛首。飛令人告急於寧，寧曰：「飛若不言，吾豈忘之？」權為諸將置酒，寧下席叩頭，血涕交流，為權言：「飛疇昔舊恩，寧不值飛，固已損骸於溝壑，不得致命於麾下。今飛罪當夷戮，特從將軍乞其首領。」權感其言，謂曰：「今為君致之，若走去何？」寧曰：「飛免分裂之禍，受更生之恩，逐之尚必不走，豈當圖亡哉！若爾，寧頭當代入函。」權乃赦之。</span></p>
<p id="p36"><a class="gg-link" href="#p36" onclick="return changeColor(this);"></a>後隨周瑜拒破曹公於烏林。攻曹仁於南郡，未拔，寧建計先徑進取夷陵，往即得其城，因入守之。時手下有數百兵，并所新得，僅滿千人。曹仁乃令五六千人圍寧。寧受攻累日，敵設高樓，雨射城中，士衆皆懼，惟寧談笑自若。遣使報瑜，瑜用呂蒙計，帥諸將解圍。後隨魯肅鎮益陽，拒關羽。羽號有三萬人，自擇選銳士五千人，投縣上流十餘里淺瀨，云欲夜涉渡。肅與諸將議。寧時有三百兵，乃曰：「可復以五百人益吾，吾往對之，保羽聞吾欬唾，不敢涉水，涉水即是吾禽。」肅便選千兵益寧，寧乃夜往。羽聞之，住不渡，而結柴營，今遂名此處為關羽瀨。權嘉寧功，拜西陵太守，領陽新、下雉兩縣。</p>
<p id="p37"><a class="gg-link" href="#p37" onclick="return changeColor(this);"></a>後從攻皖，為升城督。寧手持練，身緣城，為吏士先，卒破獲朱光。計功，呂蒙為最。寧次之，拜折衝將軍。</p>
<p id="p38"><a class="gg-link" href="#p38" onclick="return changeColor(this);"></a>後曹公出濡須，寧為前部督，受勑出斫敵前營。權特賜米酒衆殽，寧乃料賜手下百餘人食。食畢，寧先以銀盌酌酒，自飲兩盌，乃酌與其都督。都督伏，不肯時持。寧引白削置膝上，呵謂之曰：「卿見知於至尊，孰與甘寧？甘寧尚不惜死，卿何以獨惜死乎？」都督見寧色厲，即起拜待酒次，通酌兵各一銀盌。至二更時，銜枚出斫敵。敵驚動，遂退。寧益貴重，增兵二千人。<span class="style7">江表傳曰：「曹公出濡須，號步騎四十萬，臨江飲馬。權率衆七萬應之，使寧領三千人為前部督。權密勑寧，使夜入魏軍。寧乃選手下健兒百餘人，徑詣曹公營下，使拔鹿角，踰壘入營，斬得數十級。北軍驚駭鼓譟，舉火如星，寧已還入營，作鼓吹，稱萬歲。因夜見權，權喜曰：「足以驚駭老子否？聊以觀卿膽耳。」即賜絹千匹，刀百口。權曰：「孟德有張遼，孤有興霸，足相敵也。」停住月餘，北軍便退。</span></p>
<p id="p39"><a class="gg-link" href="#p39" onclick="return changeColor(this);"></a>寧雖麤猛好殺，然開爽有計略，輕財敬士，能厚養健兒，健兒亦樂為用命。建安二十年，從攻合肥，會疫疾，軍旅皆已引出，唯車下虎士千餘人，并呂蒙、蔣欽、凌統及寧，從權逍遙津北。張遼覘望知之，即將步騎奄至。寧引弓射敵，與統等死戰。寧厲聲問鼓吹何以不作，壯氣毅然，權尤嘉之。<span class="style7">吳書曰：凌統怨寧殺其父操，寧常備統，不與相見。權亦命統不得讎之。甞於呂蒙舍會，酒酣，統乃以刀舞。寧起曰：「寧能雙戟舞。」蒙曰：「寧雖能，未若蒙之巧也。」因操刀持楯，以身分之。後權知統意，因令寧將兵，遂徙屯於半州。</span></p>
<p id="p40"><a class="gg-link" href="#p40" onclick="return changeColor(this);"></a>寧厨下兒曾有過，走投呂蒙。蒙恐寧殺之，故不即還。後寧齎禮禮蒙母，臨當與升堂，乃出厨下兒還寧。寧許蒙不殺。斯須還船，縛置桑樹，自挽弓射殺之。畢，勑船人更增舸纜，解衣卧船中。蒙大怒，擊鼓會兵，欲就船攻寧。寧聞之，故卧不起。蒙母徒跣出諫蒙曰：「至尊待汝如骨肉，屬汝以大事，何有以私怒而欲攻殺甘寧？寧死之日，縱至尊不問，汝是為臣下非法。」蒙素至孝，聞母言，即豁然意釋，自至寧舩，笑呼之曰：「興霸，老母待卿食，急上！」寧涕泣歔欷曰：「負卿。」與蒙俱還見母，歡宴竟日。</p>
<p id="p41"><a class="gg-link" href="#p41" onclick="return changeColor(this);"></a>寧卒，權痛惜之。子瓌，以罪徙會稽，無幾死。</p>
<p id="p42"><a class="gg-link" href="#p42" onclick="return changeColor(this);"></a>　　　　凌統傳</p>
<p id="p43"><a class="gg-link" href="#p43" onclick="return changeColor(this);"></a>凌統字公績，吳郡餘杭人也。父操，輕俠有膽氣，孫策初興，每從征伐，常冠軍履鋒。守永平長，平治山越，姦猾斂手，遷破賊校尉。及權統軍，從討江夏。入夏口，先登，破其前鋒，輕舟獨進，中流矢死。</p>
<p id="p44"><a class="gg-link" href="#p44" onclick="return changeColor(this);"></a>統年十五，左右多稱述者，權亦以操死國事，拜統別部司馬，行破賊都尉，使攝父兵。後從擊山賊，權破保屯先還，餘麻屯萬人，統與督張異等留攻圍之，克日當攻。先期，統與督陳勤會飲酒，勤剛勇任氣，因督祭酒，陵轢一坐，舉罰不以其道。統疾其侮慢，靣折不為用。勤怒詈統，及其父操，統流涕不荅，衆因罷出。勤乘酒凶悖，又於道路辱統。統不忍，引刀斫勤，數日乃死。及當攻屯，統曰：「非死無以謝罪。」乃率厲士卒，身當矢石，所次一靣，應時披壞，諸將乘勝，遂大破之。還，自拘於軍正。權壯其果毅，使得以功贖罪。</p>
<p id="p45"><a class="gg-link" href="#p45" onclick="return changeColor(this);"></a>後權復征江夏，統為前鋒，與所厚健兒數十人共乘一船，常去大兵數十里。行入右江，斬黃祖將張碩，盡獲船人。還以白權，引軍兼道，水陸並集。時呂蒙敗其水軍，而統先搏其城，於是大獲。權以統為承烈都尉，與周瑜等拒破曹公於烏林，遂攻曹仁，遷為校尉。雖在軍旅，親賢接士，輕財重義，有國士之風。</p>
<p id="p46"><a class="gg-link" href="#p46" onclick="return changeColor(this);"></a>又從破皖，拜盪寇中郎將，領沛相。與呂蒙等西取三郡，反自益陽，從往合肥，為右部督。時權徹軍，前部已發，魏將張遼等奄至津北。權使追還前兵，兵去已遠，勢不相及，統率親近三百人陷圍，扶扞權出。敵已毀橋，橋之屬者兩版，權策馬驅馳，統復還戰，左右盡死，身亦被創，所殺數十人，度權已免，乃還。橋敗路絕，統被甲潛行。權旣御船，見之驚喜。統痛親近無反者，悲不自勝。權引袂拭之，謂曰：「公績，亡者已矣，苟使卿在，何患無人？」<span class="style7">吳書曰：統創甚，權遂留統於舟，盡易其衣服。其創賴得卓氏良藥，故得不死。</span>拜偏將軍，倍給本兵。</p>
<p id="p47"><a class="gg-link" href="#p47" onclick="return changeColor(this);"></a>時有薦同郡盛暹於權者，以為梗槩大節有過於統，權曰：「且令如統足矣。」後召暹夜至，時統已卧，聞之，攝衣出門，執其手以入。其愛善不害如此。</p>
<p id="p48"><a class="gg-link" href="#p48" onclick="return changeColor(this);"></a>統以山中人尚多壯悍，可以威恩誘也，權令東占且討之，命勑屬城，凡統所求，皆先給後聞。統素愛士，士亦慕焉。得精兵萬餘人，過本縣，步入寺門，見長吏懷三版，恭敬盡禮，親舊故人，恩意益隆。事畢當出，會病卒，時年四十九。權聞之，拊牀起坐，哀不能自止，數日減膳，言及流涕，使張承為作銘誄。</p>
<p id="p49"><a class="gg-link" href="#p49" onclick="return changeColor(this);"></a>二子烈、封，年各數歲，權內養於宮，愛待與諸子同，賔客進見，呼示之曰：「此吾虎子也。」及八九歲，令葛光教之讀書，十日一令乘馬，追錄統功，封烈亭侯，還其故兵。後烈有罪免，封復襲爵領兵。<span class="style7">孫盛曰：觀孫權之養士也，傾心竭思，以求其死力，泣周泰之夷，殉陳武之妾，請呂蒙之命，育凌統之孤，卑曲苦志，如此之勤也。是故雖令德無聞，仁澤內著，而能屈彊荊吳，僭擬年歲者，抑有由也。然霸王之道，期於大者遠者，是以先王建德義之基，恢信順之宇，制經略之綱，明貴賤之叙，易簡而其親可乆，體全而其功可大，豈踒璅近務，邀利於當年哉？語曰「雖小道，必有可觀者焉，致遠恐泥」，其是之謂乎！</span></p>
<p id="p50"><a class="gg-link" href="#p50" onclick="return changeColor(this);"></a>　　　　徐盛傳</p>
<p id="p51"><a class="gg-link" href="#p51" onclick="return changeColor(this);"></a>徐盛字文嚮，琅邪莒人也。遭亂，客居吳，以勇氣聞。孫權統事，以為別部司馬，授兵五百人，守柴桑長，拒黃祖。祖子射，甞率數千人下攻盛。盛時吏士不滿二百，與相拒擊，傷射吏士千餘人。已乃開門出戰，大破之。射遂絕迹不復為寇。權以為校尉、蕪湖令。復討臨城南阿山賊有功，徙中郎將，督校兵。</p>
<p id="p52"><a class="gg-link" href="#p52" onclick="return changeColor(this);"></a>曹公出濡須，從權禦之。魏甞大出橫江，盛與諸將俱赴討。時乘蒙衝，遇迅風，船落敵岸下，諸將恐懼，未有出者，盛獨將兵，上突斫敵，敵披退走，有所傷殺，風止便還，權大壯之。</p>
<p id="p53"><a class="gg-link" href="#p53" onclick="return changeColor(this);"></a>及權為魏稱藩，魏使邢貞拜權為吳王。權出都亭候貞，貞有驕色，張昭旣怒，而盛忿憤，顧謂同列曰：「盛等不能奮身出命，為國家并許洛，吞巴蜀，而令吾君與貞盟，不亦辱乎！」因涕泣橫流。貞聞之，謂其旅曰：「江東將相如此，非乆下人者也。」</p>
<p id="p54"><a class="gg-link" href="#p54" onclick="return changeColor(this);"></a>後遷建武將軍，封都亭侯，領廬江太守，賜臨城縣為奉邑。劉備次西陵，盛攻取諸屯，所向有功。曹休出洞口，盛與呂範、全琮渡江拒守。遭大風，船人多喪，盛收餘兵，與休夾江。休使兵將就船攻盛，盛以少禦多，敵不能克，各引軍退。遷安東將軍，封蕪湖侯。</p>
<p id="p55"><a class="gg-link" href="#p55" onclick="return changeColor(this);"></a>後魏文帝大出，有渡江之志，盛建計從建業築圍，作薄落，圍上設假樓，江中浮船。諸將以為無益，盛不聽，固立之。文帝到廣陵，望圍愕然，彌漫數百里，而江水盛長，便引軍退。諸將乃伏。<span class="style7">干寶晉紀所云疑城，已注孫權傳。　魏氏春秋云：文帝歎曰：「魏雖有武騎千羣，無所用也。」</span></p>
<p id="p56"><a class="gg-link" href="#p56" onclick="return changeColor(this);"></a>黃武中卒。子楷，襲爵領兵。</p>
<p id="p57"><a class="gg-link" href="#p57" onclick="return changeColor(this);"></a>　　　　潘璋傳</p>
<p id="p58"><a class="gg-link" href="#p58" onclick="return changeColor(this);"></a>潘璋字文珪，東郡發干人也。孫權為陽羨長，始往隨權。性博蕩嗜酒，居貧，好賒酤，債家至門，輒言後豪富相還。權奇愛之，因使召募，得百餘人，遂以為將。討山賊有功，署別部司馬。後為吳大巿刺姧，盜賊斷絕，由是知名，遷豫章西安長。劉表在荊州，民數被寇，自璋在事，寇不入境。比縣建昌起為賊亂，轉領建昌，加武猛校尉，討治惡民，旬月盡平，召合遺散，得八百人，將還建業。</p>
<p id="p59"><a class="gg-link" href="#p59" onclick="return changeColor(this);"></a>合肥之役，張遼奄至，諸將不備，陳武鬬死，宋謙、徐盛皆披走，璋身次在後，便馳進，橫馬斬謙、盛兵走者二人，兵皆還戰。權甚壯之，拜偏將軍，遂領百校，屯半州。</p>
<p id="p60"><a class="gg-link" href="#p60" onclick="return changeColor(this);"></a>權征關羽，璋與朱然斷羽走道，到臨沮，住夾石。璋部下司馬馬忠禽羽，并羽子平、都督趙累等。權即分宜都巫、秭歸二縣為固陵郡，拜璋為太守、振威將軍，封溧陽侯。甘寧卒，又并其軍。劉備出夷陵，璋與陸遜并力拒之，璋部下斬備護軍馮習等，所殺傷甚衆，拜平北將軍、襄陽太守。</p>
<p id="p61"><a class="gg-link" href="#p61" onclick="return changeColor(this);"></a>魏將夏侯尚等圍南郡，分前部三萬人作浮橋，渡百里洲上，諸葛瑾、楊粲並會兵赴救，未知所出，而魏兵日渡不絕。璋曰：「魏勢始盛，江水又淺，未可與戰。」便將所領，到魏上流五十里，伐葦數百萬束，縛作大筏，欲順流放火，燒敗浮橋。作筏適畢，伺水長當下，尚便引退。璋下備陸口。權稱尊號，拜右將軍。</p>
<p id="p62"><a class="gg-link" href="#p62" onclick="return changeColor(this);"></a>璋為人麤猛，禁令肅然，好立功業，所領兵馬不過數千，而其所在常如萬人。征伐止頓，便立軍巿，他軍所無，皆仰取足。然性奢泰，末年彌甚，服物僭擬。吏兵富者，或殺取其財物，數不奉法。監司舉奏，權惜其功而輒原不問。嘉禾三年卒。子平，以無行徙會稽。璋妻居建業，賜田宅，復客五十家。</p>
<p id="p63"><a class="gg-link" href="#p63" onclick="return changeColor(this);"></a>　　　　丁奉傳</p>
<p id="p64"><a class="gg-link" href="#p64" onclick="return changeColor(this);"></a>丁奉字承淵，廬江安豐人也。少以驍勇為小將，屬甘寧、陸遜、潘璋等。數隨征伐，戰鬬常冠軍。每斬將搴旗，身被創夷。稍遷偏將軍。孫亮即位，為冠軍將軍，封都亭侯。</p>
<p id="p65"><a class="gg-link" href="#p65" onclick="return changeColor(this);"></a>魏遣諸葛誕、胡遵等攻東興，諸葛恪率軍拒之。諸將皆曰：「敵聞太傅自來，上岸必遁走。」奉獨曰：「不然。彼動其境內，悉許、洛兵大舉而來，必有成規，豈虛還哉？無恃敵之不至，恃吾有以勝之。」及恪上岸，奉與將軍唐咨、呂據、留贊等，俱從山西上。奉曰：「今諸軍行遲，若敵據便地，則難與爭鋒矣。」乃辟諸軍使下道，帥麾下三千人徑進。時北風，奉舉帆二日至，遂據徐塘。天寒雪，敵諸將置酒高會，奉見其前部兵少，相謂曰：「取封侯爵賞，正在今日！」乃使兵解鎧著冑，持短兵。敵人從而笑焉，不為設備。奉縱兵斫之，大破敵前屯。會據等至，魏軍遂潰。遷滅寇將軍，進封都鄉侯。</p>
<p id="p66"><a class="gg-link" href="#p66" onclick="return changeColor(this);"></a>魏將文欽來降，以奉為虎威將軍，從孫峻至壽春迎之，與敵追軍戰於高亭。奉跨馬持矛，突入其陣中，斬首數百，獲其軍器。進封安豐侯。</p>
<p id="p67"><a class="gg-link" href="#p67" onclick="return changeColor(this);"></a>太平二年，魏大將軍諸葛誕據壽春來降，魏人圍之。遣朱異、唐咨等往救，復使奉與黎斐解圍。奉為先登，屯於黎漿，力戰有功，拜左將軍。</p>
<p id="p68"><a class="gg-link" href="#p68" onclick="return changeColor(this);"></a>孫休即位，與張布謀，欲誅孫綝，布曰：「丁奉雖不能吏書，而計略過人，能斷大事。」休召奉告曰：「綝秉國威，將行不軌，欲與將軍誅之。」奉曰：「丞相兄弟友黨甚盛，恐人心不同，不可卒制，可因臘會，有陛下兵以誅之也。」休納其計，因會請綝，奉與張布目左右斬之。遷大將軍，加左右都護。永安二年，假節領徐州牧。六年，魏伐蜀，奉率諸軍向壽春，為救蜀之勢。蜀亡，軍還。</p>
<p id="p69"><a class="gg-link" href="#p69" onclick="return changeColor(this);"></a>休薨，奉與丞相濮陽興等從萬彧之言，共迎立孫皓，遷右大司馬左軍師。寶鼎三年，皓命奉與諸葛靚攻合肥。奉與晉大將石苞書，搆而間之，苞以徵還。建衡元年，奉復帥衆治徐塘，因攻晉穀陽。穀陽民知之，引去，奉無所獲。皓怒，斬奉導軍。三年，卒。奉貴而有功，漸以驕矜，或有毀之者，皓追以前出軍事，徙奉家於臨川。奉弟封，官至後將軍，先奉死。</p>
<p id="p70"><a class="gg-link" href="#p70" onclick="return changeColor(this);"></a>評曰：凡此諸將，皆江表之虎臣，孫氏之所厚待也。以潘璋之不脩，權能忘過記功，其保據東南，宜哉！陳表將家支庶，而與胄子名人比翼齊衡，拔萃出類，不亦美乎！</p>
</div>
<!-- end .main --></div>
<!-- end #main --></div>
</div>
</body></html>