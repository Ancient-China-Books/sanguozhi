<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">三國志-卷五十‧吳書五　妃嬪傳第五</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
<script src="../Styles/main.js" type="text/javascript"></script></head>
<body>
<div class="gridContainer clearfix">
<div id="Main">
<div class="main">
<div class="feature">　　
	<h1>卷五十・吳書五　妃嬪傳第五</h1>
<hr/>
<p id="p0"><a class="gg-link" href="#p0" onclick="return changeColor(this);"></a> 　　　　孫破虜吳夫人傳</p>
<p id="p1"><a class="gg-link" href="#p1" onclick="return changeColor(this);"></a>孫破虜吳夫人，吳主權母也。本吳人，徙錢唐，早失父母，與弟景居。孫堅聞其才貌，欲娶之。吳氏親戚嫌堅輕狡，將拒焉，堅甚以慙恨。夫人謂親戚曰：「何愛一女以取禍乎？如有不遇，命也。」於是遂許為婚，生四男一女。<span class="style7">搜神記曰：初，夫人孕而夢月入其懷，旣而生策。及權在孕，又夢日入其懷，以告堅曰：「昔姙策，夢月入我懷，今也又夢日入我懷，何也？」堅曰：「日月者陰陽之精，極貴之象，吾子孫其興乎！」</span></p>
<p id="p2"><a class="gg-link" href="#p2" onclick="return changeColor(this);"></a>景常隨堅征伐有功，拜騎都尉。袁術上景領丹楊太守，討故太守周昕，遂據其郡。孫策與孫河、呂範依景，合衆共討涇縣山賊祖郎，郎敗走。會景為劉繇所迫，復北依術，術以為督軍中郎將，與孫賁共討樊能、于麋於橫江，又擊笮融、薛禮於秣陵。時策被創牛渚，降賊復反，景攻討，盡禽之。從討劉繇，繇奔豫章，策遣景、賁到壽春報術。術方與劉備爭徐州，以景為廣陵太守。術後僭號，策以書喻術，術不納，便絕江津，不與通，使人告景。景即委郡東歸，策復以景為丹楊太守。漢遣議郎王誧<span class="style7">音普。</span>銜命南行，表景為揚武將軍，領郡如故。</p>
<p id="p3"><a class="gg-link" href="#p3" onclick="return changeColor(this);"></a>及權少年統業，夫人助治軍國，甚有補益。<span class="style7">會稽典錄曰：策功曹魏騰，以迕意見譴，將殺之，士大夫憂恐，計無所出。夫人乃倚大井而謂策曰：「汝新造江南，其事未集，方當優賢禮士，捨過錄功。魏功曹在公盡規，汝今日殺之，則明日人皆叛汝。吾不忍見禍之及，當先投此井中耳。」策大驚，遽釋騰。夫人智略權譎，類皆如此。</span>建安七年，臨薨，引見張昭等，屬以後事，合葬高陵。<span class="style7">志林曰：按會稽貢舉簿，建安十二年到十三年闕，無舉者，云府君遭憂，此則吳后以十二年薨也。八年九年皆有貢舉，斯甚分明。</span></p>
<p id="p4"><a class="gg-link" href="#p4" onclick="return changeColor(this);"></a>八年，景卒官，子奮授兵為將，封新亭侯，卒。<span class="style7">吳書曰：權征荊州，拜奮吳郡都督，以鎮東方。</span>子安嗣，安坐黨魯王霸死。奮弟祺，<span class="style7">吳書曰：祺與張溫、顧譚友善，權令關平辭訟事。</span>封都亭侯，卒。子纂嗣。纂妻即滕胤女也，胤被誅，并遇害。</p>
<p id="p5"><a class="gg-link" href="#p5" onclick="return changeColor(this);"></a>　　　　吳主權謝夫人傳</p>
<p id="p6"><a class="gg-link" href="#p6" onclick="return changeColor(this);"></a>吳主權謝夫人，會稽山陰人也。父㷡，漢尚書郎、徐令。<span class="style7">㷡子承撰後漢書，稱㷡幼以仁孝為行，明達有令才。㷡弟貞，履蹈法度，篤學尚義，舉孝廉，建昌長，卒官。</span>權母吳，為權聘以為妃，愛幸有寵。後權納姑孫徐氏，欲令謝下之，謝不肯，由是失志，早卒。後十餘年，弟承拜五官郎中，稍遷長沙東部都尉、武陵太守，撰後漢書百餘卷。<span class="style7">會稽典錄曰：承字偉平，博學洽聞，嘗所知見，終身不忘。子崇揚威將軍，崇弟勗吳郡太守，並知名。</span></p>
<p id="p7"><a class="gg-link" href="#p7" onclick="return changeColor(this);"></a>　　　　吳主權徐夫人傳</p>
<p id="p8"><a class="gg-link" href="#p8" onclick="return changeColor(this);"></a>吳主權徐夫人，吳郡富春人也。祖父真，與權父堅相親，堅以妹妻真，生琨。琨少仕州郡，漢末擾亂，去吏，隨堅征伐有功，拜偏將軍。堅薨，隨孫策討樊能、于麋等於橫江，擊張英於當利口，而船少，欲駐軍更求。琨母時在軍中，謂琨曰：「恐州家多發水軍來逆人，則不利矣，如何可駐邪？宜伐蘆葦以為泭，佐船渡軍。」<span class="style7">泭音敷。郭璞注方言曰：「泭，水中𥱼也。」</span>琨具啟策，策即行之，衆悉俱濟，遂破英，擊走笮融、劉繇，事業克定。策表琨領丹楊太守，會吳景委廣陵來東，復為丹楊守，<span class="style7">江表傳曰：初，袁術遣從弟胤為丹楊，策令琨討而代之。會景還，以景前在丹楊，寬仁得衆，吏民所思，而琨手下兵多，策嫌其太重，且方攻伐，宜得琨衆，乃復用景，召琨還吳。</span>琨以督軍中郎將領兵，從破廬江太守李術，封廣德侯，遷平虜將軍。後從討黃祖，中流矢卒。</p>
<p id="p9"><a class="gg-link" href="#p9" onclick="return changeColor(this);"></a>琨生夫人，初適同郡陸尚。尚卒，權為討虜將軍在吳，聘以為妃，使母養子登。後權遷移，以夫人妬忌，廢處吳。積十餘年，權為吳王及即尊號，登為太子，羣臣請立夫人為后，權意在步氏，卒不許。後以疾卒。兄矯，嗣父琨侯，討平山越，拜偏將軍，先夫人卒，無子。弟祚襲封，亦以戰功至于蕪湖督、平魏將軍。</p>
<p id="p10"><a class="gg-link" href="#p10" onclick="return changeColor(this);"></a>　　　　吳主權步夫人傳</p>
<p id="p11"><a class="gg-link" href="#p11" onclick="return changeColor(this);"></a>吳主權步夫人，臨淮淮陰人也，與丞相隲同族。漢末，其母攜將徙廬江，廬江為孫策所破，皆東渡江，以美麗得幸於權，寵冠後庭。生二女，長曰魯班，字大虎，前配周瑜子循，後配全琮；少曰魯育，字小虎，前配朱據，後配劉纂。<span class="style7">吳歷曰：纂先尚權中女，早卒，故又以小虎為繼室。</span></p>
<p id="p12"><a class="gg-link" href="#p12" onclick="return changeColor(this);"></a>夫人性不妬忌，多所推進，故乆見愛待。權為王及帝，意欲以為后，而羣臣議在徐氏，權依違者十餘年，然宮內皆稱皇后，親戚上疏稱中宮。及薨，臣下緣權指，請追正名號，乃贈印綬，策命曰：「惟赤烏元年閏月戊子，皇帝曰：嗚呼皇后，惟后佐命，共承天地。虔恭夙夜，與朕均勞。內教脩整，禮義不愆。寬容慈惠，有淑懿之德。民臣縣望，遠近歸心。朕以世難未夷，大統未一，緣后雅志，每懷謙損。是以于時未授名號，亦必謂后降年有永，永與朕躬對揚天休。不寤奄忽，大命近止。朕恨本意不早昭顯，傷后殂逝，不終天祿。愍悼之至，痛于厥心。今使使持節丞相醴陵亭侯雍，奉策授號，配食先后。魂而有靈，嘉其寵榮。嗚呼哀哉！」葬於蔣陵。</p>
<p id="p13"><a class="gg-link" href="#p13" onclick="return changeColor(this);"></a>　　　　吳主權王夫人傳</p>
<p id="p14"><a class="gg-link" href="#p14" onclick="return changeColor(this);"></a>吳主權王夫人，琅邪人也。<span class="style7">吳書曰：夫人父名盧九。</span>夫人以選入宮，黃武中得幸，生孫和，寵次步氏。步氏薨後，和立為太子，權將立夫人為后，而全公主素憎夫人，稍稍譖毀。及權寢疾，言有喜色，由是權深責怒，以憂死。和子皓立，追尊夫人曰大懿皇后，封三弟皆列侯。</p>
<p id="p15"><a class="gg-link" href="#p15" onclick="return changeColor(this);"></a>　　　　吳主權王夫人傳</p>
<p id="p16"><a class="gg-link" href="#p16" onclick="return changeColor(this);"></a>吳主權王夫人，南陽人也，以選入宮，嘉禾中得幸，生孫休。及和為太子，和母貴重，諸姬有寵者，皆出居外。夫人出公安，卒，因葬焉。休即位，遣使追尊曰敬懷皇后，改葬敬陵。王氏無後，封同母弟文雍為亭侯。</p>
<p id="p17"><a class="gg-link" href="#p17" onclick="return changeColor(this);"></a>　　　　吳主權潘夫人傳</p>
<p id="p18"><a class="gg-link" href="#p18" onclick="return changeColor(this);"></a>吳主權潘夫人，會稽句章人也。父為吏，坐法死。夫人與姊俱輸織室，權見而異之，召充後宮。得幸有娠，夢有似龍頭授己者，己以蔽膝受之，遂生孫亮。赤烏十三年，亮立為太子，請出嫁夫人之姊，權聽許之。明年，立夫人為皇后。性險妬容媚，自始至卒，譖害袁夫人等甚衆。<span class="style7">吳錄曰：袁夫人者，袁術女也，有節行而無子。權數以諸姬子與養之，輒不育。及步夫人薨，權欲立之。夫人自以無子，固辭不受。</span>權不豫，夫人使問中書令孫弘呂后專制故事。侍疾疲勞，因以羸疾，諸宮人伺其昏卧，共縊殺之，託言中惡。後事泄，坐死者六七人。權尋薨，合葬蔣陵。孫亮即位，以夫人姊壻譚紹為騎都尉，授兵。亮廢，紹與家屬送本郡廬陵。</p>
<p id="p19"><a class="gg-link" href="#p19" onclick="return changeColor(this);"></a>　　　　孫亮全夫人傳</p>
<p id="p20"><a class="gg-link" href="#p20" onclick="return changeColor(this);"></a>孫亮全夫人，全尚女也。尚從祖母公主愛之，每進見輒與俱。及潘夫人母子有寵，全主自以與孫和母有隙，乃勸權為潘氏男亮納夫人，亮遂為嗣。夫人立為皇后，以尚為城門校尉，封都亭侯，代滕胤為太常、衞將軍，進封永平侯，錄尚書事。時全氏侯有五人，並典兵馬，其餘為侍郎、騎都尉，宿衞左右，自吳興，外戚貴盛莫及。及魏大將諸葛誕以壽春來附，而全懌、全端、全煒、全儀等並因此際降魏，全熈謀泄見殺，由是諸全衰弱。會孫綝廢亮為會稽王，後又黜為候官侯，夫人隨之國，居候官，尚將家屬徙零陵，追見殺。<span class="style7">吳錄曰：亮妻惠解有容色，居候官，吳平乃歸，永寧中卒。</span></p>
<p id="p21"><a class="gg-link" href="#p21" onclick="return changeColor(this);"></a>　　　　孫休朱夫人傳</p>
<p id="p22"><a class="gg-link" href="#p22" onclick="return changeColor(this);"></a>孫休朱夫人，朱據女，休姊公主所生也。<span class="style7">臣松之以為休妻其甥，事同漢惠。荀恱譏之已當，故不復廣言。</span>赤烏末，權為休納以為妃。休為琅邪王，隨居丹楊。建興中，孫峻專政，公族皆患之。全尚妻即峻姊，故惟全主祐焉。初，孫和為太子時，全主譖害王夫人，欲廢太子，立魯王，朱主不聽，由是有隙。五鳳中，孫儀謀殺峻，事覺被誅。全主因言朱主與儀同謀，峻枉殺朱主。休懼，遣夫人還建業，執手泣別。旣至，峻遣還休。太平中，孫亮知朱主為全主所害，問朱主死意？全主懼曰：「我實不知，皆據二子熊、損所白。」亮殺熊、損。損妻是峻妹也，孫綝益忌亮，遂廢亮，立休。永安五年，立夫人為皇后。休卒，羣臣尊夫人為皇太后。孫皓即位月餘，貶為景皇后，稱安定宮。甘露元年七月，見逼薨，合葬定陵。<span class="style7">搜神記曰：孫峻殺朱主，埋於石子岡。歸命即位，將欲改葬之。冢墓相亞，不可識別，而宮人頗識主亡時所著衣服，乃使兩巫各住一處以伺其靈，使察鑒之，不得相近。乆時，二人俱白：見一女人年可三十餘，上著青錦束頭，紫白袷裳，丹綈絲履，從石子岡上半岡，而以手抑膝長太息，小住須臾，進一冢上便住，徘徊良乆，奄然不見。二人之言，不謀而同，於是開冢，衣服如之。</span></p>
<p id="p23"><a class="gg-link" href="#p23" onclick="return changeColor(this);"></a>　　　　孫和何姬傳</p>
<p id="p24"><a class="gg-link" href="#p24" onclick="return changeColor(this);"></a>孫和何姬，丹楊句容人也。父遂，本騎士。孫權甞游幸諸營，而姬觀於道中，權望見異之，命宦者召入，以賜子和。生男，權喜，名之曰彭祖，即皓也。太子和旣廢，後為南陽王，居長沙。孫亮即位，孫峻輔政。峻素媚事全主，全主與和母有隙，遂勸峻徙和居新都，遣使賜死，嫡妃張氏亦自殺。何姬曰：「若皆從死，誰當養孤？」遂拊育皓，及其三弟。皓即位，尊和為昭獻皇帝，<span class="style7">吳錄曰：皓初尊和為昭獻皇帝，俄改曰文皇帝。</span>何姬為昭獻皇后，稱升平宮，月餘，進為皇太后。封弟洪永平侯，蔣溧陽侯，植宣城侯。洪卒，子邈嗣，為武陵監軍，為晉所殺。植官至大司徒。吳末昬亂，何氏驕僭，子弟橫放，百姓患之。故民譌言「皓乆死，立者何氏子」云。<span class="style7">江表傳曰：皓以張布女為美人，有寵，皓問曰：「汝父所在？」荅曰：「賊以殺之。」皓大怒，棒殺之。後思其顏色，使巧工刻木作美人形象，恒置座側。問左右：「布復有女否？」荅曰：「布大女適故衞尉馮朝子純。」即奪純妻入宮，大有寵，拜為左夫人，晝夜與夫人房宴，不聽朝政，使尚方以金作華燧、步搖、假髻以千數。令宮人著以相撲，朝成夕敗，輒出更作，工匠因緣偷盜，府藏為空。會夫人死，皓哀愍思念，葬于苑中，大作冢，使工匠刻柏作木人，內冢中以為兵衞，以金銀珍玩之物送葬，不可稱計。已葬之後，皓治喪於內，半年不出。國人見葬太奢麗，皆謂皓已死，所葬者是也。皓舅子何都顏狀似皓，云都代立。臨海太守奚熈信譌言，舉兵欲還秣陵誅都，都叔父植時為備海督，擊殺熈，夷三族，譌言乃息，而人心猶疑。</span></p>
<p id="p25"><a class="gg-link" href="#p25" onclick="return changeColor(this);"></a>　　　　孫皓滕夫人傳</p>
<p id="p26"><a class="gg-link" href="#p26" onclick="return changeColor(this);"></a>孫皓滕夫人，故太常胤之族女也。胤夷滅，夫人父牧，以踈遠徙邊郡。孫休即位，大赦，得還，以牧為五官中郎。皓旣封烏程侯，聘牧女為妃。皓即位，立為皇后，封牧高密侯，拜衞將軍，錄尚書事。後朝士以牧尊戚，頗推令諫爭。而夫人寵漸衰，皓滋不恱，皓母何恒左右之。又太史言，於運歷，后不可易，皓信巫覡，故得不廢，常供養升平宮。牧見遣居蒼梧郡，雖爵位不奪，其實裔也，遂道路憂死。長秋官僚備員而已，受朝賀表疏如故。而皓內諸寵姬，佩皇后璽紱者多矣。<span class="style7">江表傳曰：皓又使黃門備行州郡，科取將吏家女。其二千石大臣子女，皆當歲歲言名，年十五六一簡閱，簡閱不中，乃得出嫁。後宮千數，而採擇無已。</span>天紀四年，隨皓遷于洛陽。</p>
<p id="p27"><a class="gg-link" href="#p27" onclick="return changeColor(this);"></a>評曰：易稱「正家而天下定」。詩云：「刑于寡妻，至于兄弟，以御于家邦。」誠哉，是言也！遠觀齊桓，近察孫權，皆有識士之明，傑人之志，而嫡庶不分，閨庭錯亂，遺笑古今，殃流後嗣。由是論之，惟以道義為心、平一為主者，然後克免斯累邪！</p>
</div>
<!-- end .main --></div>
<!-- end #main --></div>
</div>
</body></html>