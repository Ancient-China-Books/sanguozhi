<?xml version='1.0' encoding='utf-8'?>
<html class="ie6 oldie" lang="zh-tw" xml:lang="zh-tw" xmlns="http://www.w3.org/1999/xhtml"><head>
<meta content="width=device-width, initial-scale=1" name="viewport"/>
<title id="toc_1">二十四史-三國志-卷十六‧魏書十六　任蘇杜鄭倉傳第十六</title><link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/>
</head>
<body>
<div class="gridContainer clearfix">
<div id="Main">
<div class="main">
<div class="feature">　　
	<h1>卷十六・魏書十六　任蘇杜鄭倉傳第十六</h1>
<hr/>
<p id="online_toc_0"><a class="gg-link" href="#online_toc_0"></a>　　　　任峻傳</p>
<p id="online_toc_1"><a class="gg-link" href="#online_toc_1"></a>任峻字伯達，河南中牟人也。漢末擾亂，關東皆震。中牟令楊原愁恐，欲棄官走。峻說原曰：「董卓首亂，天下莫不側目，然而未有先發者，非無其心也，勢未敢耳。明府若能唱之，必有和者。」原曰：「為之柰何？」峻曰：「今關東有十餘縣，能勝兵者不減萬人，若權行河南尹事，總而用之，無不濟矣。」原從其計，以峻為主簿。峻乃為原表行尹事，使諸縣堅守，遂發兵。會太祖起關東，入中牟界，衆不知所從，峻獨與同郡張奮議，舉郡以歸太祖。峻又別收宗族及賔客家兵數百人，願從太祖。太祖大恱，表峻為騎都尉，妻以從妹，甚見親信。太祖每征伐，峻常居守以給軍。是時歲饑旱，軍食不足，羽林監潁川棗祗建置屯田，太祖以峻為典農中郎將，數年中所在積粟，倉廩皆滿。官渡之戰，太祖使峻典軍器糧運。賊數寇鈔絕糧道，乃使千乘為一部，十道方行，為複陳以營衞之，賊不敢近。軍國之饒，起於棗祗而成於峻。<span class="style7">魏武故事載令曰：「故陳留太守棗祗，天性忠能。始共舉義兵，周旋征討。後袁紹在兾州，亦貪祗，欲得之。祗深附託於孤，使領東阿令。呂布之亂，兖州皆叛，惟范、東阿完在，由祗以兵據城之力也。後大軍糧乏，得東阿以繼，祗之功也。及破黃巾定許，得賊資業。當興立屯田，時議者皆言當計牛輸穀，佃科以定。施行後，祗白以為僦牛輸穀，大收不增穀，有水旱災除，大不便。反覆來說，孤猶以為當如故，大收不可復改易。祗猶執之，孤不知所從，使與荀令君議之。時故軍祭酒侯聲云：『科取官牛，為官田計。如祗議，於官便，於客不便。』聲懷此云云，以疑令君。祗猶自信，據計畫還白，執分田之術。孤乃然之，使為屯田都尉，施設田業。其時歲則大收，後遂因此大田，豐足軍用，摧滅羣逆，克定天下，以隆王室。祗興其功，不幸早沒，追贈以郡，猶未副之。今重思之，祗宜受封，稽留至今，孤之過也。祗子處中，宜加封爵，以祀祗為不朽之事。」　文士傳曰：祗本姓棘，先人避難，易為棗。孫據，字道彥，晉兾州刺史。據子嵩，字臺產，散騎常侍。並有才名，多所著述。嵩兄腆，字玄方，襄城太守，亦有文采。</span>太祖以峻功高，乃表封為都亭侯，邑三百戶，遷長水校尉。</p>
<p id="online_toc_2"><a class="gg-link" href="#online_toc_2"></a>峻寬厚有度而見事理，每有所陳，太祖多善之。於饑荒之際，收卹朋友孤遺，中外貧宗，周急繼乏，信義見稱。建安九年薨，太祖流涕者乆之。子先嗣。先薨，無子，國除。文帝追錄功臣，謚峻曰成侯。復以峻中子覽為關內侯。</p>
<p id="online_toc_3"><a class="gg-link" href="#online_toc_3"></a>　　　　蘇則傳</p>
<p id="online_toc_4"><a class="gg-link" href="#online_toc_4"></a>蘇則字文師，扶風武功人也。少以學行聞，舉孝廉茂才，辟公府，皆不就。起家為酒泉太守，轉安定、武都，<span class="style7">魏書曰：則剛直疾惡，常慕汲黯之為人。　魏略曰：則世為著姓，興平中，三輔亂，饑窮，避難北地。客安定，依富室師亮。亮待遇不足，則慨然歎曰：「天下會安，當不乆爾，必還為此郡守，折庸輩士也。」後與馮翊吉茂等隱於郡南太白山中，以書籍自娛。及為安定太守，而師亮等皆欲逃走。則聞之，豫使人解語，以禮報之。</span>所在有威名。太祖征張魯，過其郡，見則恱之，使為軍導。魯破，則綏安下辯諸氐，通河西道，徙為金城太守。是時喪亂之後，吏民流散饑窮，戶口損耗，則撫循之甚謹。外招懷羌胡，得其牛羊，以養貧老。與民分糧而食，旬月之閒，流民皆歸，得數千家。乃明為禁令，有干犯者輒戮，其從教者必賞。親自教民耕種，其歲大豐收，由是歸附者日多。</p>
<p id="online_toc_5"><a class="gg-link" href="#online_toc_5"></a>李越以隴西反，則率羌胡圍越，越即請服。太祖崩，西平麴演叛，稱護羌校尉。則勒兵討之。演恐，乞降。文帝以其功，加則護羌校尉，賜爵關內侯。<span class="style7">魏名臣奏載文帝令問雍州刺史張旣曰：「試守金城太守蘇則，旣有綏民平夷之功，聞又出軍西定湟中，為河西作聲勢，吾甚嘉之。則之功効，為可加爵邑未邪？封爵重事，故以問卿。密白意，且勿宣露也。」旣荅曰：「金城郡，昔為韓遂所見屠剥，死喪流亡，或竄戎狄，或陷寇亂，戶不滿五百。則到官，內撫彫殘，外鳩離散，今見戶千餘。又梁燒雜種羌，昔與遂同惡，遂斃之後，越出障塞。則前後招懷，歸就郡者三千餘落，皆卹以威恩，為官效用。西平麴演等唱造邪謀，則尋出軍，臨其項領，演則歸命送質，破絕賊糧。則旣有卹民之效，又能和戎狄，盡忠效節。遭遇聖明，有功必錄。若則加爵邑，誠足以勸忠臣，勵風俗也。」</span></p>
<p id="online_toc_6"><a class="gg-link" href="#online_toc_6"></a>後演復結旁郡為亂，張掖張進執太守杜通，酒泉黃華不受太守辛機，進、華皆自稱太守以應之。又武威三種胡並寇鈔，道路斷絕。武威太守毌丘興告急於則。時雍、涼諸豪皆驅略羌胡以從進等，郡人咸以為進不可當。又將軍郝昭、魏平先是各屯守金城，亦受詔不得西度。則乃見郡中大吏及昭等與羌豪帥謀曰：「今賊雖盛，然皆新合，或有脅從，未必同心；因釁擊之，善惡必離，離而歸我，我增而彼損矣。旣獲益衆之實，且有倍氣之勢，率以進討，破之必矣。若待大軍，曠日持乆，善人無歸，必合於惡，善惡旣合，勢難卒離。雖有詔命，違而合權，專之可也。」於是昭等從之，乃發兵救武威，降其三種胡，與興擊進於張掖。演聞之，將步騎三千迎則，辭來助軍，而實欲為變。則誘與相見，因斬之，出以徇軍，其黨皆散走。則遂與諸軍圍張掖，破之，斬進及其支黨，衆皆降。演軍敗，華懼，出所執乞降，河西平。乃還金城。進封都亭侯，邑三百戶。</p>
<p id="online_toc_7"><a class="gg-link" href="#online_toc_7"></a>徵拜侍中，與董昭同寮。昭嘗枕則膝卧，則推下之，曰：「蘇則之膝，非佞人之枕也。」初，則及臨菑侯植聞魏氏代漢，皆發服悲哭，文帝聞植如此，而不聞則也。帝在洛陽，嘗從容言曰：「吾應天而禪，而聞有哭者，何也？」則謂為見問，鬚髯悉張，欲正論以對。侍中傅巽掐<span class="style7">苦洽反。</span>則曰：「不謂卿也。」於是乃止。<span class="style7">魏略曰：舊儀，侍中親省起居，故俗謂之執虎子。始則同郡吉茂者，是時仕甫歷縣令，遷為宂散。茂見則，嘲之曰：「仕進不止執虎子。」則笑曰：「我誠不能效汝蹇蹇驅鹿車馳也。」初，則在金城，聞漢帝禪位，以為崩也，乃發喪；後聞其在，自以不審，意頗默然。臨菑侯植自傷失先帝意，亦怨激而哭。其後文帝出游，追恨臨菑，顧謂左右曰：「人心不同，當我登大位之時，天下有哭者。」時從臣知帝此言，有為而發也，而則以為為己，欲下馬謝。侍中傅巽目之，乃悟。　孫盛曰：夫士不事其所非，不非其所事，趣舍出處，而豈徒哉！則旣策名新朝，委質異代，而方懷二心生忿，欲奮爽言，豈大雅君子去就之分哉？詩云：「士也罔極，二三其德。」士之二三，猶喪妃偶，況人臣乎？</span>文帝問則曰：「前破酒泉、張掖，西域通使，燉煌獻徑寸大珠，可復求市益得不？」則對曰：「若陛下化洽中國，德流沙漠，即不求自至；求而得之，不足貴也。」帝嘿然。後則從行獵，槎桎拔，失鹿，帝大怒，踞胡牀拔刀，悉收督吏，將斬之。則稽首曰：「臣聞古之聖王不以禽獸害人，今陛下方隆唐堯之化，而以獵戲多殺羣吏，愚臣以為不可。敢以死請！」帝曰：「卿，直臣也。」遂皆赦之。然以此見憚。黃初四年，左遷東平相。未至，道病薨，謚曰剛侯。子怡嗣。怡薨，無子，弟愉襲封。愉，咸熈中為尚書。<span class="style7">愉字休豫，歷位太常光祿大夫，見晉百官名。山濤啟事稱愉忠篤有智意。　臣松之案愉子紹，字世嗣，為吳王師。石崇妻，紹之兄女也。紹有詩在金谷集。紹弟慎，左衞將軍。</span></p>
<p id="online_toc_8"><a class="gg-link" href="#online_toc_8"></a>　　　　杜畿傳</p>
<p id="online_toc_9"><a class="gg-link" href="#online_toc_9"></a>杜畿字伯侯，京兆杜陵人也。<span class="style7">傅子曰：畿，漢御史大夫杜延年之後。延年父周，自南陽徙茂陵，延年徙杜陵，子孫世居焉。</span>少孤，繼母苦之，以孝聞。年二十，為郡功曹，守鄭縣令。縣囚繫數百人，畿親臨獄，裁其輕重，盡決遣之，雖未悉當，郡中奇其年少而有大意也。舉孝廉，除漢中府丞。會天下亂，遂棄官客荊州，建安中乃還。荀彧進之太祖，<span class="style7">傅子曰：畿自荊州還，後至許，見侍中耿紀，語終夜。尚書令荀彧與紀比屋，夜聞畿言，異之，旦遣人謂紀曰：「有國士而不進，何以居位？」旣見畿，知之如舊相識者，遂進畿於朝。</span>太祖以畿為司空司直，遷護羌校尉，使持節，領西平太守。<span class="style7">魏略曰：畿少有大志。在荊州數歲，繼母亡後，以三輔開通，負其母喪北歸。道為賊所劫略，衆人奔走，畿獨不去。賊射之，畿請賊曰：「卿欲得財耳，今我無物，用射我何為邪？」賊乃止。畿到鄉里，京兆尹張時，河東人也，與畿有舊，署為功曹。嘗嫌其闊達，不助留意於諸事，言此家疏誕，不中功曹也。畿竊云：「不中功曹，中河東太守也。」</span></p>
<p id="online_toc_10"><a class="gg-link" href="#online_toc_10"></a>太祖旣定河北，而高幹舉并州反。時河東太守王邑被徵，河東人衞固、范先外以請邑為名，而內實與幹通謀。太祖謂荀彧曰：「關西諸將，恃險與馬，征必為亂。張晟寇殽、澠閒，南通劉表，固等因之，吾恐其為害深。河東被山帶河，四鄰多變，當今天下之要地也。君為我舉蕭何、寇恂以鎮之。」彧曰：「杜畿其人也。」<span class="style7">傅子曰：彧稱畿勇足以當大難，智能應變，其可試之。</span>於是追拜畿為河東太守。固等使兵數千人絕陝津，畿至不得渡。太祖遣夏侯惇討之，未至。彧謂畿曰：「宜須大兵。」畿曰：「河東有三萬戶，非皆欲為亂也。今兵迫之急，欲為善者無主，必懼而聽於固。固等勢專，必以死戰。討之不勝，四鄰應之，天下之變未息也；討之而勝，是殘一郡之民也。且固等未顯絕王命，外以請故君為名，必不害新君。吾單車直往，出其不意。固為人多計而無斷，必偽受吾。吾得居郡一月，以計縻之，足矣。」遂詭道從郖津度。<span class="style7">郖音豆。魏略曰：初，畿與衞固少相侮狎，固常輕畿。畿嘗與固博而爭道，畿嘗謂固曰：「仲堅，我今作河東也。」固褰衣罵之。及畿之官，而固為郡功曹。張時故任京兆。畿迎司隷，與時會華陰，時、畿相見，於儀當各持版。時歎曰：「昨日功曹，今為郡將軍也！」</span>范先欲殺畿以威衆。<span class="style7">傅子曰：先云：「旣欲為虎而惡食人肉，失所以為虎矣。今不殺，必為後患。」</span>且觀畿去就，於門下斬殺主簿已下三十餘人，畿舉動自若。於是固曰：「殺之無損，徒有惡名；且制之在我。」遂奉之。畿謂衞固、范先曰：「衞、范，河東之望也，吾仰成而已。然君臣有定義，成敗同之，大事當共平議。」以固為都督，行丞事，領功曹；將校吏兵三千餘人，皆范先督之。固等喜，雖陽事畿，不以為意。固欲大發兵，畿患之，說固曰：「夫欲為非常之事，不可動衆心。今大發兵，衆必擾，不如徐以貲募兵。」固以為然，從之，遂為貲調發，數十日乃定，諸將貪多應募而少遣兵。又入喻固等曰：「人情顧家，諸將掾史，可分遣休息，急緩召之不難。」固等惡逆衆心，又從之。於是善人在外，陰為己援；惡人分散，各還其家，則衆離矣。會白騎攻東垣，高幹入濩澤，上黨諸縣殺長吏，弘農執郡守，固等密調兵未至。畿知諸縣附己，因出，單將數十騎，赴張辟拒守，吏民多舉城助畿者，比數十日，得四千餘人。固等與幹、晟共攻畿，不下，略諸縣，無所得。會大兵至，幹、晟敗，固等伏誅，其餘黨與皆赦之，使復其居業。</p>
<p id="online_toc_11"><a class="gg-link" href="#online_toc_11"></a>是時天下郡縣皆殘破，河東最先定，少耗減。畿治之，崇寬惠，與民無為。民嘗辭訟，有相告者，畿親見為陳大義，遣令歸諦思之，若意有所不盡，更來詣府。鄉邑父老自相責怒曰：「有君如此，柰何不從其教？」自是少有辭訟。班下屬縣，舉孝子、貞婦、順孫，復其繇役，隨時慰勉之。漸課民畜牸牛、草馬，下逮雞豚犬豕，皆有章程。百姓勤農，家家豐實。畿乃曰：「民富矣，不可不教也。」於是冬月脩戎講武，又開學宮，親自執經教授，郡中化之。<span class="style7">魏略曰：博士樂詳，由畿而升。至今河東特多儒者，則畿之由矣。</span></p>
<p id="online_toc_12"><a class="gg-link" href="#online_toc_12"></a>韓遂、馬超之叛也，弘農、馮翊多舉縣邑以應之。河東雖與賊接，民無異心。太祖西征至蒲阪，與賊夾渭為軍，軍食一仰河東。及賊破，餘畜二十餘萬斛。太祖下令曰：「河東太守杜畿，孔子所謂『禹，吾無閒然矣』。增秩中二千石。」太祖征漢中，遣五千人運，運者自率勉曰：「人生有一死，不可負我府君。」終無一人逃亡，其得人心如此。<span class="style7">杜氏新書曰：平虜將軍劉勳，為太祖所親，貴震朝廷。嘗從畿求大棗，畿拒以他故。後勳伏法，太祖得其書，歎曰：「杜畿可謂『不媚於竈』者也。」稱畿功美，以下州郡，曰：「昔仲尼之於顏子，每言不能不歎，旣情愛發中，又宜率馬以驥。今吾亦冀衆人仰高山，慕景行也。」</span>魏國旣建，以畿為尚書。事平，更有令曰：「昔蕭何定關中，寇恂平河內，卿有功，閒將授卿以納言之職；顧念河東吾股肱郡，充實之所，足以制天下，故且煩卿卧鎮之。」畿在河東十六年，常為天下最。</p>
<p id="online_toc_13"><a class="gg-link" href="#online_toc_13"></a>文帝即王位，賜爵關內侯。徵為尚書。及踐阼，進封豐樂亭侯。邑百戶，<span class="style7">魏略曰：初畿在郡，被書錄寡婦。是時他郡或有已自相配嫁，依書皆錄奪，啼哭道路。畿但取寡者，故所送少；及趙儼代畿而所送多。文帝問畿：「前君所送何少，今何多也？」畿對曰：「臣前所錄皆亡者妻，今儼送生人婦也。」帝及左右顧而失色。</span>守司隷校尉。帝征吳，以畿為尚書僕射，統留事。其後帝幸許昌，畿復居守。受詔作御樓船，於陶河試船，遇風沒。帝為之流涕。<span class="style7">魏氏春秋曰：初，畿嘗見童子謂之曰：「司命使我召子。」畿固請之，童子曰：「今將為君求相代者。君其慎勿言！」言卒，忽然不見。至此二十年矣，畿乃言之。其日而卒，時年六十二。</span>詔曰：「昔冥勤其官而水死，稷勤百穀而山死。<span class="style7">韋昭國語註稱毛詩傳曰：「冥，契六世孫也，為夏水官，勤於其職而死於水。稷，周棄也，勤播百穀，死於黑水之山。」</span>故尚書僕射杜畿於孟津試船，遂至覆沒，忠之至也。朕甚愍焉。」追贈太僕，謚曰戴侯。子恕嗣。<span class="style7">傅子曰：畿與太僕李恢、東安太守郭智有好。恢子豐交結英雋，以才智顯於天下。智子沖有內實而無外觀，州里弗稱也。畿為尚書僕射，二人各脩子孫禮見畿。旣退，畿歎曰：「孝懿無子；非徒無子，殆將無家。君謀為不死也，其子足繼其業。」時人皆以畿為誤。恢死後，豐為中書令，父子兄弟皆誅；沖為代郡太守，卒繼父業；世乃服畿知人。　魏略曰李豐父名義，與此不同，義蓋恢之別名也。</span></p>
<p id="online_toc_14"><a class="gg-link" href="#online_toc_14"></a>恕字務伯，太和中為散騎黃門侍郎。<span class="style7">杜氏新書曰：恕少與馮翊李豐俱為父任，緫角相善。及各成人，豐砥礪名行以要世譽，而恕誕節直意，與豐殊趣。豐竟馳名一時，京師之士多為之游說。而當路者或以豐名過其實，而恕被褐懷玉也。由此為豐所不善。恕亦任其自然，不力行以合時。豐以顯仕朝廷，恕猶居家自若。明帝以恕大臣子，擢拜散騎侍郎，數月，轉補黃門侍郎。</span>恕推誠以質，不治飾，少無名譽。及在朝，不結交援，專心向公。每政有得失，常引綱維以正言，於是侍中辛毗等器重之。</p>
<p id="online_toc_15"><a class="gg-link" href="#online_toc_15"></a>時公卿以下大議損益，恕以為「古之刺史，奉宣六條，以清靜為名，威風著稱，今可勿令領兵，以專民事。」俄而鎮北將軍呂昭又領兾州，<span class="style7">世語曰：昭字子展，東平人。長子巽，字長悌，為相國掾，有寵於司馬文王。次子安，字仲悌，與嵇康善，與康俱被誅。次子粹，字季悌，河南尹。粹子預，字景虞，御史中丞。</span>乃上疏曰：</p>
<p id="online_toc_16"><a class="gg-link" href="#online_toc_16"></a>　　帝王之道，莫尚乎安民；安民之術，在於豐財。豐財者，務本而節用也。方今二賊未滅。戎車亟駕，此自熊虎之士展力之秋也。然搢紳之儒，橫加榮慕，搤腕抗論，以孫、吳為首，州郡牧守，咸共忽恤民之術，脩將率之事。農桑之民，競干戈之業，不可謂務本。帑藏歲虛而制度歲廣，民力歲衰而賦役歲興，不可謂節用。今大魏奄有十州之地，而承喪亂之弊，計其戶口不如往昔一州之民，然而二方僭逆，北虜未賔，三邊遘難，繞天略帀；所以統一州之民，經營九州之地，其為艱難，譬策羸馬以取道里，豈可不加意愛惜其力哉？以武皇帝之節儉，府藏充實，猶不能十州擁兵；郡且二十也。今荊、揚、青、徐、幽、并、雍、涼緣邊諸州皆有兵矣，其所恃內充府庫外制四夷者，惟兖、豫、司、兾而已。臣前以州郡典兵，則專心軍功，不勤民事，宜別置將守，以盡治理之務；而陛下復以兾州寵秩呂昭。兾州戶口最多，田多墾闢，又有桑棗之饒，國家徵求之府，誠不當復任以兵事也。若以北方當須鎮守，自可專置大將以鎮安之。計所置吏士之費，與兼官無異。然昭於人才尚復易；中朝苟乏人，兼才者勢不獨多。以此推之，知國家以人擇官，不為官擇人也。官得其人，則政平訟理；政平故民富實，訟理故囹圄空虛。陛下踐阼，天下斷獄百數十人，歲歲增多，至五百餘人矣。民不益多，法不益峻。以此推之，非政教陵遲，牧守不稱之明效歟？往年牛死，通率天下十能損二；麥不半收，秋種未下。若二賊游魂於疆埸，飛芻輓粟，千里不及。究此之術，豈在彊兵乎？武士勁卒愈多，愈多愈病耳。夫天下猶人之體，腹心充實，四支雖病，終無大患；今兖、豫、司、兾亦天下之腹心也。是以愚臣慺慺，實願四州之牧守，獨脩務本之業，以堪四支之重。然孤論難持，犯欲難成，衆怨難積，疑似難分，故累載不為明主所察。凡言此者，類皆疏賤；疏賤之言，實未易聽。若使善策必出於親貴，親貴固不犯四難以求忠愛，此古今之所常患也。</p>
<p id="online_toc_17"><a class="gg-link" href="#online_toc_17"></a>時又大議考課之制，以考內外衆官。恕以為用不盡其人，雖才且無益，所存非所務，所務非世要。上疏曰：</p>
<p id="online_toc_18"><a class="gg-link" href="#online_toc_18"></a>　　書稱「明試以功，三考黜陟」，誠帝王之盛制。使有能者當其官，有功者受其祿，譬猶烏獲之舉千鈞，良、樂之選驥足也。雖歷六代而考績之法不著，關七聖而課試之文不垂，臣誠以為其法可粗依，其詳難備舉故也。語曰：「世有亂人而無亂法。」若使法可專任，則唐、虞可不須稷、契之佐，殷、周無貴伊、呂之輔矣。今奏考功者，陳周、漢之法為，終京房之本旨，可謂明考課之要矣。於以崇揖讓之風，興濟濟之治，臣以為未盡善也。其欲使州郡考士，必由四科，皆有事效，然後察舉，試辟公府，為親民長吏，轉以功次補郡守者，或就增秩賜爵，此最考課之急務也。臣以為便當顯其身，用其言，使具為課州郡之法，法具施行，立必信之賞，施必行之罰。至於公卿及內職大臣，亦當俱以其職考課之也。</p>
<p id="online_toc_19"><a class="gg-link" href="#online_toc_19"></a>　　古之三公，坐而論道，內職大臣，納言補闕，無善不紀，無過不舉。且天下至大，萬機至衆，誠非一明所能徧照。故君為元首，臣作股肱，明其一體相須而成也。是以古人稱廊廟之材，非一木之枝；帝王之業，非一士之略。由是言之，焉有大臣守職辨課可以致雍熙者哉！且布衣之交，猶有務信誓而蹈水火，感知己而披肝膽，徇聲名而立節義者；況於束帶立朝，致位卿相，所務者非特匹夫之信，所感者非徒知己之惠，所徇者豈聲名而已乎！</p>
<p id="online_toc_20"><a class="gg-link" href="#online_toc_20"></a>　　諸蒙寵祿受重任者，不徒欲舉明主於唐、虞之上而已；身亦欲厠稷、契之列。是以古人不患於念治之心不盡，患於自任之意不足，此誠人主使之然也。唐、虞之君，委任稷、契、夔、龍而責成功，及其罪也，殛鯀而放四凶。今大臣親奉明詔，給事目下，其有夙夜在公，恪勤特立，當官不撓貴勢，執平不阿所私，危言危行以處朝廷者，自明主所察也。若尸祿以為高，拱嘿以為智，當官苟在於免負，立朝不忘於容身，絜行遜言以處朝廷者，亦明主所察也。誠使容身保位，無放退之辜，而盡節在公，抱見疑之勢，公義不脩而私議成俗，雖仲尼為謀，猶不能盡一才，又況於世俗之人乎！今之學者，師商、韓而上法術，競以儒家為迂闊，不周世用，此最風俗之流弊，創業者之所致慎也。</p>
<p id="online_toc_21"><a class="gg-link" href="#online_toc_21"></a>後考課竟不行。<span class="style7">杜氏新書曰：時李豐為常侍，黃門郎袁侃見轉為吏部郎，荀俁出為東郡太守，二人皆恕之同班友善。</span></p>
<p id="online_toc_22"><a class="gg-link" href="#online_toc_22"></a>樂安廉昭以才能拔擢，頗好言事。恕上疏極諫曰：</p>
<p id="online_toc_23"><a class="gg-link" href="#online_toc_23"></a>　　伏見尚書郎廉昭奏左丞曹璠以罰當關不依詔，坐判問。又云「諸當坐者別奏」。尚書令陳矯自奏不敢辭罰，亦不敢以處重為恭，意至懇惻。臣竊愍然為朝廷惜之！夫聖人不擇世而興，不易民而治，然而生必有賢智之佐者，蓋進之以道，率之以禮故也。古之帝王之所以能輔世長民者，莫不遠得百姓之懽心，近盡羣臣之智力。誠使今朝任職之臣皆天下之選，而不能盡其力，不可謂能使人；若非天下之選，亦不可謂能官人。陛下憂勞萬機，或親燈火，而庶事不康，刑禁日弛，豈非股肱不稱之明效歟？原其所由，非獨臣有不盡忠，亦主有不能使。百里奚愚於虞而智於秦，豫讓苟容中行而著節智伯，斯則古人之明驗矣。今臣言一朝皆不忠，是誣一朝也；然其事類，可推而得。陛下感帑藏之不充實，而軍事未息，至乃斷四時之賦衣，薄御府之私穀，帥由聖意，舉朝稱明，與聞政事密勿大臣，寧有懇懇憂此者乎？</p>
<p id="online_toc_24"><a class="gg-link" href="#online_toc_24"></a>　　騎都尉王才、幸樂人孟思所為不法，振動京都，而其罪狀發於小吏，公卿大臣初無一言。自陛下踐阼以來，司隷校尉、御史中丞寧有舉綱維以督姦宄，使朝廷肅然者邪？若陛下以為今世無良才，朝廷乏賢佐，豈可追望稷、契之遐蹤，坐待來世之儁乂乎！今之所謂賢者，盡有大官而享厚祿矣，然而奉上之節未立，向公之心不一者，委任之責不專，而俗多忌諱故也。臣以為忠臣不必親，親臣不必忠。何者？以其居無嫌之地而事得自盡也。今有疏者毀人不實其所毀，而必曰私報所憎，譽人不實其所譽，而必曰私愛所親，左右或因之以進憎愛之說。非獨毀譽有之，政事損益，亦皆有嫌。陛下當思所以闡廣朝臣之心，篤厲有道之節，使之自同古人，望與竹帛耳。反使如廉昭者擾亂其間，臣懼大臣遂將容身保位，坐觀得失，為來世戒也！</p>
<p id="online_toc_25"><a class="gg-link" href="#online_toc_25"></a>　　昔周公戒魯侯曰「無使大臣怨乎不已」，言賢愚明皆當世用也。堯數舜之功，稱去四凶，不言大小，有罪則去也。今者朝臣不自以為不能，以陛下為不任也；不自以為不知，以陛下為不問也。陛下何不遵周公之所以用，大舜之所以去？使侍中、尚書坐則侍帷幄，行則從華輦，親對詔問，所陳必達，則羣臣之行能否，皆可得而知；忠能者進，闇劣者退，誰敢依違而不自盡？以陛下之聖明，親與羣臣論議政事，使羣臣人得自盡，人自以為親，人思所以報，賢愚能否，在陛下之所用。以此治事，何事不辦？以此建功，何功不成？每有軍事，詔書常曰：「誰當憂此者邪？吾當自憂耳。」近詔又曰：「憂公忘私者必不然，但先公後私即自辦也。」伏讀明詔，乃知聖思究盡下情，然亦怪陛下不治其本而憂其末也。人之能否，實有本性，雖臣亦以為朝臣不盡稱職也。明主之用人也，使能者不敢遺其力，而不能者不得處非其任。選舉非其人，未必為有罪也；舉朝共容非其人，乃為怪耳。陛下知其不盡力也，而代之憂其職，知其不能也，而教之治其事，豈徒主勞而臣逸哉？雖聖賢並世，終不能以此為治也。</p>
<p id="online_toc_26"><a class="gg-link" href="#online_toc_26"></a>　　陛下又患臺閣禁令之不密，人事請屬之不絕，聽伊尹作迎客出入之制，選司徒更惡吏以守寺門；威禁由之，實未得為禁之本也。昔漢安帝時，少府竇嘉辟廷尉郭躬無罪之兄子，猶見舉奏，章劾紛紛。近司隷校尉孔羨辟大將軍狂悖之弟，而有司嘿爾，望風希指，甚於受屬。選舉不以實，人事之大者也。<span class="style7">臣松之案大將軍，司馬宣王也。晉書云：「宣王第五弟，名通，為司隷從事。」疑恕所云狂悖者。通子順，封龍陽亭侯。晉初受禪，以不達天命，守節不移，削爵土，徙武威。</span>嘉有親戚之寵，躬非社稷重臣，猶尚如此；以今況古，陛下自不督必行之罰以絕阿黨之原耳。伊尹之制，與惡吏守門，非治世之具也。使臣之言少蒙察納，何患於姦不削滅，而養若昭等乎！</p>
<p id="online_toc_27"><a class="gg-link" href="#online_toc_27"></a>　　夫糾擿姦宄，忠事也，然而世憎小人行之者，以其不顧道理而苟求容進也。若陛下不復考其終始，必以違衆忤世為奉公，密行白人為盡節，焉有通人大才而更不能為此邪？誠顧道理而弗為耳。使天下皆背道而趨利，則人主之所最病者，陛下將何樂焉，胡不絕其萌乎！夫先意承旨以求容美，率皆天下淺薄無行義者，其意務在於適人主之心而已，非欲治天下安百姓也。陛下何不試變業而示之，彼豈執其所守以違聖意哉？夫人臣得人主之心，安業也；處尊顯之官，榮事也；食千鍾之祿，厚實也。人臣雖愚，未有不樂此而喜干迕者也，迫於道，自彊耳。誠以為陛下當憐而佑之，少委任焉，如何反錄昭等傾側之意，而忽若人者乎？今者外有伺隙之寇，內有貧曠之民，陛下當大計天下之損益，政事之得失，誠不可以怠也。</p>
<p id="online_toc_28"><a class="gg-link" href="#online_toc_28"></a>恕在朝八年，其論議亢直，皆此類也。</p>
<p id="online_toc_29"><a class="gg-link" href="#online_toc_29"></a>出為弘農太守，數歲轉趙相，<span class="style7">魏略曰：恕在弘農，寬和有惠愛。及遷，以孟康代恕為弘農。康字公休，安平人。黃初中，以於郭后有外屬，并受九親賜拜，遂轉為散騎侍郎。是時，散騎皆以高才英儒充其選，而康獨緣妃嬙雜在其間，故于時皆共輕之，號為阿九。康旣無才敏，因在宂官，博讀書傳，後遂有所彈駮，其文義雅而切要，衆人乃更加意。正始中，出為弘農，領典農校尉。康到官，清己奉職，嘉善而矜不能，省息獄訟，緣民所欲，因而利之。郡領吏二百餘人，涉春遣休，常四分遣一。事無宿諾，時出案行，皆豫勑督郵平水，不得令屬官遣人探候，脩設曲敬。又不欲煩損吏民，常豫勑吏卒，行各持鐮，所在自刈馬草，不止亭傳，露宿樹下，又所從常不過十餘人。郡帶道路，其諸過賔客，自非公法無所出給；若知舊造之，自出於家。康之始拜，衆人雖知其有志量，以其未嘗宰牧，不保其能也；而康恩澤治能乃爾，吏民稱歌焉。嘉平末，徙渤海太守，徵入為中書令，後轉為監。</span>以疾去官。<span class="style7">杜氏新書曰：恕遂去京師，營宜陽一泉塢，因其壘壍之固，小大家焉。明帝崩時，人多為恕言者。</span>起家為河東太守，歲餘，遷淮北都督護軍，復以疾去。恕所在，務存大體而已，其樹惠愛，益得百姓歡心，不及於畿。頃之，拜御史中丞。恕在朝廷，以不得當世之和，故屢在外任。復出為幽州刺史，加建威將軍，使持節，護烏丸校尉。時征北將軍程喜屯薊，尚書袁侃等戒恕曰：「程申伯處先帝之世，傾田園讓於青州。足下今俱杖節，使共屯一城，宜深有以待之。」而恕不以為意。至官未期，有鮮卑大人兒，不由關塞，徑將數十騎詣州，州斬所從來小子一人，無表言上。喜於是劾奏恕，下廷尉，當死。以父畿勤事水死，免為庶人，徙章武郡，是歲嘉平元年。<span class="style7">杜氏新書曰：喜欲恕折節謝己，諷司馬宋權示之以微意。恕荅權書曰：「況示委曲。夫法天下事，以善意相待，無不致快也；以不善意相待，無不致嫌隙也。而議者言，凡人天性皆不善，不當待以善意，更墮其調中。僕得此輩，隨欲歸蹈滄海乘桴耳，不能自諧在其間也。然以年五十二，不見廢棄，頗遭明達君子亮其本心；若不見亮，使人刳心著地，正與數斤肉相似，何足有所明，故終不自解說。程征北功名宿著，在僕前甚多，有人出征北乎！若令下官事無大小，咨而後行，則非上司彈繩之意；若咨而不從，又非上下相順之宜。故推一心，任一意，直而行之耳。殺胡之事，天下謂之是邪，是僕諧也；呼為非邪，僕自受之，無所怨咎。程征北明之亦善，不明之亦善，諸君子自共為其心耳，不在僕言也。」喜於是遂深文劾恕。</span>恕倜儻任意，而思不防患，終致此敗。</p>
<p id="online_toc_30"><a class="gg-link" href="#online_toc_30"></a>初，恕從趙郡還，陳留阮武亦從清河太守徵，俱自薄廷尉。謂恕曰：「相觀才性可以由公道而持之不厲，器能可以處大官而求之不順，才學可以述古今而志之不一，此所謂有其才而無其用。今向閑暇，可試潛思，成一家言。」在章武，遂著體論八節。<span class="style7">杜氏新書曰：以為人倫之大綱，莫重於君臣；立身之基本，莫大於言行；安上理民，莫精於政法；勝殘去殺，莫善於用兵。夫禮也者，萬物之體也，萬物皆得其體，無有不善，故謂之體論。</span>又著興性論一篇，蓋興於為己也。四年，卒於徙所。</p>
<p id="online_toc_31"><a class="gg-link" href="#online_toc_31"></a>甘露二年，河東樂詳年九十餘，上書訟畿之遺績，朝廷感焉。詔封恕子預為豐樂亭侯，邑百戶。<span class="style7">魏略曰：樂詳字文載。少好學，建安初，詳聞公車司馬令南郡謝該善左氏傳，乃從南陽步詣該，問疑難諸要，今左氏樂氏問七十二事，詳所撰也。所問旣了而歸鄉里，時杜畿為太守，亦甚好學，署詳文學祭酒，使教後進，於是河東學業大興。至黃初中，徵拜博士。于時太學初立，有博士十餘人，學多褊狹，又不熟悉，略不親教，備員而已。惟詳五業並授，其或難教，質而不解，詳無慍色，以杖畫地，牽譬引類，至忘寢食，以是獨擅名於遠近。詳學旣精悉，又善推步三五，別受詔與太史典定律歷。太和中，轉拜騎都尉。詳學優能少，故歷三世，竟不出為宰守。至正始中，以年老罷歸於舍，本國宗族歸之，門徒數千人。</span></p>
<p id="online_toc_32"><a class="gg-link" href="#online_toc_32"></a>恕奏議論駮皆可觀，掇其切世大事著于篇。<span class="style7">杜氏新書曰：恕弟理，字務仲。少而機察精要，畿奇之，故名之曰理。年二十一而卒。弟寬，字務叔。清虛玄靜，敏而好古。以名臣門戶，少長京師，而篤志博學，絕於世務，其意欲探賾索隱，由此顯名，當塗之士多交焉。舉孝廉，除郎中。年四十二而卒。經傳之義，多所論駮，皆草創未就，惟刪集禮記及春秋左氏傳解，今存于世。　預字元凱，司馬宣王女壻。王隱晉書稱預智謀淵博，明於理亂，常稱「德者非所以企及，立功立言，所庶幾也」。大觀羣典，謂公羊、穀梁，詭辨之言。又非先儒說左氏未究丘明意，而橫以二傳亂之。乃錯綜微言，著春秋左氏經傳集解，又參考衆家，謂之釋例，又作盟會圖、春秋長歷，備成一家之學，至老乃成。尚書郎摯虞甚重之，曰：「左丘明本為春秋作傳，而左傳遂自孤行；釋例本為傳設，而所發明何但左傳，故亦孤行。」預有大功名於晉室，位至征南大將軍，開府，封當陽侯，食邑八千戶。子錫，字世嘏，尚書左丞。晉諸公贊曰：嘏有器局。預從兄武，字世將，亦有才望，為黃門郎，為趙王倫所枉殺。嘏子乂，字弘治。少有令名，為丹陽丞，早卒。阮武者，亦拓落大才也。案阮氏譜：武父諶，字士信，徵辟無所就，造三禮圖傳於世。杜氏新書曰：武字文業，闊達博通，淵雅之士。位止清河太守。武弟炳，字叔文，河南尹。精意醫術，撰藥方一部。炳子坦，字弘舒，晉太子少傅，平東將軍。坦弟柯，字士度。荀綽兖州記曰：坦出紹伯父，亡，次兄當襲爵，父愛柯，言名傳之，遂承封。時幼小，不能讓，及長悔恨，遂幅巾而居，後雖出身，未嘗釋也。性純篤閑雅，好禮無違，存心經誥，博學洽聞。選為濮陽王文學，遷領軍長史，喪官。王衍時為領軍，哭之甚慟。</span></p>
<p id="online_toc_33"><a class="gg-link" href="#online_toc_33"></a>　　　　鄭渾傳</p>
<p id="online_toc_34"><a class="gg-link" href="#online_toc_34"></a>鄭渾字文公，河南開封人也。高祖父衆，衆父興，皆為名儒。<span class="style7">續漢書曰：興字少贛，諫議大夫。衆字子師，大司農。</span>渾兄泰，與荀攸等謀誅董卓，為揚州刺史，卒。<span class="style7">張璠漢紀曰：泰字公業。少有才略，多謀計，知天下將亂，陰交結豪傑。家富於財，有田四百頃，而食常不足，名聞山東。舉孝廉，三府辟，公車徵，皆不就。何進輔政，徵用名士，以泰為尚書侍郎，加奉車都尉。進將誅黃門，欲召董卓為助，泰謂進曰：「董卓彊忍寡義，志欲無饜，若借之朝政，授之大事，將肆其心以危朝廷。以明公之威德，據阿衡之重任，秉意獨斷，誅除有罪，誠不待卓以為資援也。且事留變生，其鑒不遠。」又為陳時之要務，進不能用，乃棄官去。謂潁川人荀攸曰：「何公未易輔也。」進尋見害，卓果專權，廢帝。關東義兵起，卓會議大發兵，羣寮咸憚卓，莫敢忤旨。泰恐其彊，益將難制，乃曰：「夫治在德，不在兵也。」卓不恱曰：「如此，兵無益邪？」衆人莫不變容，為泰震慄。泰乃詭辭對曰：「非以無益，以山東不足加兵也。今山東議欲起兵，州郡相連，人衆相動，非不能也。然中國自光武以來，無雞鳴狗吠之驚，百姓忘戰日乆；仲尼有言『不教民戰，是謂棄之』，雖衆不能為害，一也。明公出自西州，少為國將，閑習軍事，數踐戰場，名稱當世；以此威民，民懷懾服，二也。袁本初公卿子弟，生處京師，體長婦人；張孟卓東平長者，坐不窺堂；孔公緒能清談高論，噓枯吹生，無軍帥之才，負霜露之勤；臨鋒履刃，決敵雌雄，皆非明公敵，三也。察山東之士，力能跨馬控弦，勇等孟賁，捷齊慶忌，信有聊城之守，策有良平之謀；可任以偏師，責以成功，未聞有其人者，四也。就有其人，王爵不相加，婦姑位不定，各恃衆怙力，將人人棊跱，以觀成敗，不肯同心共膽，率徒旅進，五也。關西諸郡，北接上黨、太原、馮翊、扶風、安定，自頃以來，數與胡戰，婦女載戟挾矛，弦弓負矢，況其悍夫；以此當山東忘戰之民，譬驅羣羊向虎狼，其勝可必，六也。且天下之權勇，今見在者不過并、涼、匈奴、屠各、湟中、義從、八種西羌，皆百姓素所畏服，而明公權以為爪牙，壯夫震慄，況小醜乎！七也。又明公之將帥，皆中表腹心，周旋日乆，自三原、硤口以來，恩信醇著，忠誠可遠任，智謀可特使，以此當山東解合之虛誕，實不相若，八也。夫戰有三亡：以亂攻治者亡，以邪攻正者亡，以逆攻順者亡。今明公秉國政平，討夷凶宦，忠義克立；以三德待於三亡，奉辭伐罪，誰人敢禦？九也。東州有鄭康成，學該古今，儒生之所以集；北海邴根矩，清高直亮，羣士之楷式。彼諸將若詢其計畫，案典校之彊弱，燕、趙、齊、梁非不盛，終見滅於秦，吳、楚七國非不衆，而不敢踰滎陽，況今德政之赫赫，股肱之邦良，欲造亂以徼不義者，必不相然讚，成其凶謀，十也。若十事少有可采，無事徵兵以驚天下，使患役之民，相聚為非，棄德恃衆，以輕威重。」卓乃恱，以泰為將軍，統諸軍擊關東。或謂卓曰：「鄭泰智略過人，而結謀山東，今資之士馬，使就其黨，切為明公懼之。」卓收其兵馬，留拜議郎。後又與王允謀共誅卓，泰脫身自武關走，東歸。後將軍袁術以為揚州刺史，未至官，道卒，時年四十二。</span>渾將泰小子袤避難淮南，袁術賔禮甚厚。渾知術必敗。時華歆為豫章太守，素與泰善，渾乃渡江投歆。太祖聞其篤行，召為掾，復遷下蔡長、邵陵令。天下未定，民皆剽輕，不念產殖；其生子無以相活，率皆不舉。渾所在奪其漁獵之具，課使耕桑，又兼開稻田，重去子之法。民初畏罪，後稍豐給，無不舉贍；所育男女，多以鄭為字。辟為丞相掾屬，遷左馮翊。</p>
<p id="online_toc_35"><a class="gg-link" href="#online_toc_35"></a>時梁興等略吏民五千餘家為寇鈔，諸縣不能禦，皆恐懼，寄治郡下。議者悉以為當移就險，渾曰：「興等破散，竄在山阻。雖有隨者，率脅從耳。今當廣開降路，宣喻恩信。而保險自守，此示弱也。」乃聚歛吏民，治城郭，為守禦之備。遂發民逐賊，明賞罰，與要誓，其所得獲，十以七賞。百姓大恱，皆願捕賊，多得婦女、財物。賊之失妻子者，皆還求降。渾責其得他婦女，然後還其妻子，於是轉相寇盜，黨與離散。又遣吏民有恩信者，分布山谷告喻，出者相繼，乃使諸縣長吏各還本治以安集之。興等懼，將餘衆聚鄜城。太祖使夏侯淵就助郡擊之，渾率吏民前登，斬興及其支黨。又賊靳富等，脅將夏陽長、邵陵令并其吏民入磑山，渾復討擊破富等，獲二縣長吏，將其所略還。及趙青龍者，殺左內史程休，渾聞，遣壯士就梟其首。前後歸附四千餘家，由是山賊皆平，民安產業。轉為上黨太守。</p>
<p id="online_toc_36"><a class="gg-link" href="#online_toc_36"></a>太祖征漢中，以渾為京兆尹。渾以百姓新集，為制移居之法，使兼複者與單輕者相伍，溫信者與孤老為比，勤稼穡，明禁令，以發姦者。由是民安於農，而盜賊止息。及大軍入漢中，運轉軍糧為最。又遣民田漢中，無逃亡者。太祖益嘉之，復入為丞相掾。文帝即位，為侍御史，加駙馬都尉，遷陽平、沛郡二太守。郡界下溼，患水澇，百姓饑乏。渾於蕭、相二縣界，興陂遏，開稻田。郡人皆以為不便，渾曰：「地勢洿下，宜溉灌，終有魚稻經乆之利，此豐民之本也。」遂躬率吏民，興立功夫，一冬閒皆成。比年大收，頃畒歲增，租入倍常，民賴其利，刻石頌之，號曰鄭陂。轉為山陽、魏郡太守，其治放此。又以郡下百姓，苦乏材木，乃課樹榆為籬，並益樹五果；榆皆成藩，五果豐實。入魏郡界，村落齊整如一，民得財足用饒。明帝聞之，下詔稱述，布告天下，遷將作大匠。渾清素在公，妻子不免於饑寒。及卒，以子崇為郎中。<span class="style7">晉陽秋曰：泰子袤，字林叔。泰與華歆、荀攸善。見袤曰：「鄭公業為不亡矣。」初為臨菑侯文學，稍遷至光祿大夫。泰始七年，以袤為司空，固辭不受，終於家。子默，字思元。晉諸公贊曰：默遵守家業，以篤素稱，位至太常。默弟質、舒、詡，皆為卿。默子球，清直有理識，尚書右僕射、領選。球弟豫，為尚書。</span></p>
<p id="online_toc_37"><a class="gg-link" href="#online_toc_37"></a>　　　　倉慈傳</p>
<p id="online_toc_38"><a class="gg-link" href="#online_toc_38"></a>倉慈字孝仁，淮南人也。始為郡吏。建安中，太祖開募屯田於淮南，以慈為綏集都尉。黃初末，為長安令，清約有方，吏民畏而愛之。太和中，遷燉煌太守。郡在西陲，以喪亂隔絕，曠無太守二十歲，大姓雄張，遂以為俗。前太守尹奉等，循故而已，無所匡革。慈到，抑挫權右，撫恤貧羸，甚得其理。舊大族田地有餘，而小民無立錐之土；慈皆隨口割賦，稍稍使畢其本直。先是屬城獄訟衆猥，縣不能決，多集治下；慈躬往省閱，料簡輕重，自非殊死，但鞭杖遣之，一歲決刑曾不滿十人。又常日西域雜胡欲來貢獻，而諸豪族多逆斷絕；旣與貿遷，欺詐侮易，多不得分明。胡常怨望，慈皆勞之。欲詣洛者，為封過所，欲從郡還者，官為平取，輙以府見物與共交市，使吏民護送道路，由是民夷翕然稱其德惠。數年卒官，吏民悲感如喪親戚，圖畫其形，思其遺像。及西域諸胡聞慈死，悉共會聚於戊己校尉及長吏治下發哀，或有以刀畫面，以明血誠，又為立祠，遙共祠之。<span class="style7">魏略曰：天水王遷，承代慈，雖循其迹，不能及也。金城趙基承遷後，復不如遷。至嘉平中，安定皇甫隆代基為太守。初，燉煌不甚曉田，常灌溉滀水，使極濡洽，然後乃耕。又不曉作耬犂，用水，及種，人牛功力旣費，而收穀更少。隆到，教作耬犂，又教衍溉，歲終率計，其所省庸力過半，得穀加五。又燉煌俗，婦人作裙，攣縮如羊腸，用布一匹；隆又禁改之，所省復不訾。故燉煌人以為隆剛斷嚴毅不及於慈，至於勤恪愛惠，為下興利，可以亞之。</span></p>
<p id="online_toc_39"><a class="gg-link" href="#online_toc_39"></a>自太祖迄于咸熈，魏郡太守陳國吳瓘、清河太守樂安任燠、京兆太守濟北顏斐、弘農太守太原令狐邵、濟南相魯國孔乂，或哀矜折獄，或推誠惠愛，或治身清白，或擿姦發伏，咸為良二千石。<span class="style7">瓘、燠事行無所見。魏略曰：顏斐字文林。有才學。丞相召為太子洗馬，黃初初轉為黃門侍郎，後為京兆太守。始，京兆從馬超破後，民人多不專於農殖，又歷數四二千石，取解目前，亦不為民作乆遠計。斐到官，乃令屬縣整阡陌，樹桑果。是時民多無車牛。斐又課民以閑月取車材，使轉相教匠作車。又課民無牛者，令畜豬狗，賣以買牛。始者民以為煩，一二年閒，家家有丁車、大牛。又起文學，聽吏民欲讀書者，復其小傜。又於府下起菜園，使吏役閑鉏治。又課民當輸租時，車牛各因便致薪兩束，為冬寒冰炙筆硯。於是風化大行，吏不煩民，民不求吏。京兆與馮翊、扶風接界，二郡道路旣穢塞，田疇又荒萊，人民饑凍，而京兆皆整頓開明，豐富常為雍州十郡最。斐又清己，仰奉而已，於是吏民恐其遷轉也。至青龍中，司馬宣王在長安立軍市，而軍中吏士多侵侮縣民，斐以白宣王。宣王乃發怒召軍市候，便於斐前杖一百。時長安典農與斐共坐，以為斐宜謝，乃私推築斐。斐不肯謝，良乆乃曰：「斐意觀明公受分陝之任，乃欲一齊衆庶，必非有所左右也。而典農竊見推築，欲令斐謝；假令斐謝，是更為不得明公意也。」宣王遂嚴持吏士。自是之後，軍營、郡縣各得其分。後數歲，遷為平原太守，吏民啼泣遮道，車不得前，步步稽留，十餘日乃出界，東行至崤而疾困。斐素心戀京兆，其家人從者見斐病甚，勸之，言：「平原當自勉勵作健。」斐曰：「我心不願平原，汝曹等呼我，何不言京兆邪？」遂卒，還平原。京兆聞之，皆為流涕，為立碑，于今稱頌之。　令狐邵字孔叔。父仕漢，為烏丸校尉。建安初，袁氏在兾州，邵去本郡家居鄴。九年，暫出到武安毛城中。會太祖破鄴，遂圍毛城。城破，執邵等輩十餘人，皆當斬。太祖閱見之，疑其衣冠也，問其祖考，而識其父，乃解放，署軍謀掾。仍歷宰守，後徙丞相主簿，出為弘農太守。所在清如冰雪，妻子希至官省；舉善而教，恕以待人，不好獄訟，與下無忌。是時，郡無知經者，乃歷問諸吏，有欲遠行就師，輒假遣，令詣河東就樂詳學經，粗明乃還，因設文學。由是弘農學業轉興。至黃初初，徵拜羽林郎，遷虎賁中郎將，三歲，病亡。始，邵族子愚，為白衣時，常有高志，衆人謂愚必榮令狐氏，而邵獨以為「愚性倜儻，不脩德而願大，必滅我宗」。愚聞邵言，其心不平。及邵為虎賁郎將，而愚仕進已多所更歷，所在有名稱。愚見邵，因從容言次，微激之曰：「先時聞大人謂愚為不繼，愚今竟云何邪？」邵熟視而不荅也。然私謂其妻子曰：「公治性度猶如故也。以吾觀之，終當敗滅。但不知我乆當坐之不邪？將逮汝曹耳！」邵沒之後，十餘年間，愚為兖州刺史，果與王淩謀廢立，家屬誅滅。邵子華，時為弘農郡丞，以屬疏得不坐。　案孔氏譜：孔乂字元儁，孔子之後。曾祖疇，字元矩，陳相。漢桓帝立老子廟於苦縣之賴鄉，畫孔子像於壁；疇為陳相，立孔子碑於像前，今見存。乂父祖皆二千石，乂為散騎常侍，上疏規諫。語在三少帝紀。至大鴻臚。子恂字士信，晉平東將軍衞尉也。</span></p>
<p id="online_toc_40"><a class="gg-link" href="#online_toc_40"></a>評曰：任峻始興義兵，以歸太祖，闢土殖穀，倉庾盈溢，庸績致矣。蘇則威以平亂，旣政事之良，又矯矯剛直，風烈足稱。杜畿寬猛克濟，惠以康民。鄭渾、倉慈，恤理有方。抑皆魏代之名守乎！恕屢陳時政，經論治體，蓋有可觀焉。</p>
<hr/>
</div>
<!-- end .main --></div>
<!-- end #main --></div>
</div>
</body></html>